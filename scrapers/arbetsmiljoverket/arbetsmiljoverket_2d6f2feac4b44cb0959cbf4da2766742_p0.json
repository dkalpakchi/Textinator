{"url": "/arbetsmiljoarbete-och-inspektioner/arbetsgivarens-ansvar-for-arbetsmiljon/utlandsk-arbetskraft/", "text": "# Arbetsmilj\u00f6ansvar f\u00f6r utl\u00e4ndska arbetstagare inom gr\u00f6na n\u00e4ringarna\n\nUtl\u00e4ndsk arbetskraft spelar en viktig roll i det svenska jord- och skogsbruket idag. Den omfattas av samma krav p\u00e5 bra arbetsmilj\u00f6 som den svenska arbetskraften. En bra arbetsmilj\u00f6 f\u00f6rebygger inte bara olyckor och skador; den gynnar \u00e4ven ditt f\u00f6retag.## Alla beh\u00f6ver en god introduktion\n\nDu vet v\u00e4l om att en god introduktion minskar riskerna f\u00f6r arbetsskador? Svenska arbetsmilj\u00f6regler g\u00e4ller f\u00f6r alla som arbetar i Sverige, \u00e4ven dem som \u00e4r h\u00e4r tillf\u00e4lligt som till exempel s\u00e4songsarbetare. Introduktionen ska inneh\u00e5lla tydliga instruktioner om arbetsuppgifterna, s\u00e4kerhet, och om vilka rutiner som g\u00e4ller p\u00e5 just er arbetsplats.\n\nIntroduktionen ska inneh\u00e5lla information om\n\n* arbetsuppgifterna och hur personen ska utf\u00f6ra dessa\n* manualer, checklistor och andra skriftliga instruktioner som beh\u00f6vs i arbetet\n* vilka olycksrisker som finns i arbetet och hur man kan skydda sig mot dessa\n* vilken eventuell personlig skyddsutrustning som finns och om hur man anv\u00e4nder den\n* hur eventuella verktyg, maskiner och annan utrustning fungerar\n* var brand- och f\u00f6rsta-hj\u00e4lpen-utrustning finns, samt hur larmrutiner fungerar.\nDet \u00e4r \u00e4ven viktigt att den anst\u00e4llda f\u00e5r information om\n\n* de allm\u00e4nna rutinerna p\u00e5 arbetsplatsen, lokaler, fikatider och lunchst\u00e4llen samt \u00f6vrigt som underl\u00e4ttar f\u00f6r den anst\u00e4llda att k\u00e4nna sig delaktig\n* vem den ska v\u00e4nda sig till med fr\u00e5gor om arbetsmilj\u00f6n\n* vilka som \u00e4r n\u00e4rmaste chefer och eventuella handledare. Du ska\u00a0\u00e4ven ge information om skyddsombud och fackliga f\u00f6retr\u00e4dare.\n## Tydliga instruktioner minskar risken f\u00f6r skador\n\nAtt ge och f\u00e5 instruktioner p\u00e5 ett annat spr\u00e5k \u00e4r inte alltid l\u00e4tt. Avs\u00e4tt d\u00e4rf\u00f6r tid och ge om m\u00f6jligt informationen p\u00e5 flera olika s\u00e4tt: muntligt, i text och bild samt genom att visa och l\u00e5ta medarbetaren prova uppgiften under uppsyn.\n\nF\u00f6rs\u00e4kra er om att den utl\u00e4ndska arbetstagaren f\u00f6rst\u00e5r instruktionerna. Om det handlar om riskfyllda arbetsuppgifter, m\u00e5ste instruktionerna vara skriftliga och framtagna p\u00e5 ett s\u00e4tt s\u00e5 att den anst\u00e4llda f\u00f6rst\u00e5r, oavsett vilket spr\u00e5k personen talar.\n\nViktig information p\u00e5 skyltar och i policydokument kan beh\u00f6va \u00f6versattas till de mest f\u00f6rekommande spr\u00e5ken bland dina medarbetare. Gl\u00f6m inte kontrollera att medarbetaren har f\u00f6rst\u00e5tt instruktionen!\u00a0Det kan ta tid att l\u00e4ra sig en ny arbetsuppgift. Se till att personen f\u00e5r tid f\u00f6r inl\u00e4rning och verkligen l\u00e4r sig att hantera uppgiften.\n\n"}