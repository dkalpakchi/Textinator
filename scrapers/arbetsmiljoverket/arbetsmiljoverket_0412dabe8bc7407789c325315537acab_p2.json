{"url": "/arbetsmiljoarbete-och-inspektioner/arbetsgivarens-ansvar-for-arbetsmiljon/arbetsmiljoansvar-i-skolan/", "text": "## Skolinspektionens och Arbetsmilj\u00f6verkets tillsynsansvar\n\nB\u00e5de Skolinspektionen och Arbetsmilj\u00f6verket inspekterar skolor. Skolinspektionen ska f\u00f6lja upp att skollagen f\u00f6ljs i landets skolor. Arbetsmilj\u00f6verket ska f\u00f6lja upp att arbetsmilj\u00f6lagen f\u00f6ljs p\u00e5 landets arbetsplatser, d\u00e4ribland skolor. H\u00e4r kan du l\u00e4sa om hur myndigheterna har f\u00f6rdelat ansvaret f\u00f6r tillsynen.\n\nSkolinspektionen ansvarar f\u00f6r att inspektera att elever inte uts\u00e4tts f\u00f6r kr\u00e4nkande behandling av andra elever eller de som arbetar p\u00e5 skolan. Hot, v\u00e5ld och mobbning ing\u00e5r i begreppet kr\u00e4nkande behandling. Skolinspektionen kan st\u00e4lla krav p\u00e5 en skolas huvudman att de ska arbeta f\u00f6rebygga f\u00f6r att hindra kr\u00e4nkande behandling.\n\nArbetsmilj\u00f6verket ansvarar f\u00f6r att inspektera att de som arbetar p\u00e5 skolan inte uts\u00e4tts f\u00f6r kr\u00e4nkande s\u00e4rbehandling. Vi ansvarar ocks\u00e5 f\u00f6r tillsyn av hot och v\u00e5ld mot elever som utf\u00f6rs av andra \u00e4n skolans elever eller arbetstagare p\u00e5 skolan, till exempel f\u00f6r\u00e4ldrar eller elever fr\u00e5n andra skolor.\n\nArbetsmilj\u00f6verket ansvarar f\u00f6r att inspektera arbetsbelastningen f\u00f6r dem som arbetar p\u00e5 skolan.\n\nSkolinspektionen har inte tillsyn av elevernas arbetsbelastning men d\u00e4remot av hur skolan tar hand om de konsekvenser som en h\u00f6g arbetsbelastning kan ge enskilda elever. En elev som inte klarar av den h\u00f6ga arbetsbelastningen kan vara i behov av s\u00e4rskilt st\u00f6d \u2013 n\u00e5got som Skolinspektionen har tillsyn \u00f6ver.\n\nSkolinspektionen ansvarar f\u00f6r att inspektera att skolans lokaler \u00e4r \u00e4ndam\u00e5lsenligt utformade f\u00f6r den pedagogiska verksamheten, till exempel att det finns bra lokaler f\u00f6r att undervisa i sl\u00f6jd- och NO-\u00e4mnen.\n\nArbetsmilj\u00f6verket ansvarar f\u00f6r att inspektera att det inte finns risker i den fysiska milj\u00f6n. Arbetsmilj\u00f6n p\u00e5 hela skolan, inklusive skolg\u00e5rdar, ska vara s\u00e4ker och ingen ska riskera att skada sig eller uts\u00e4ttas f\u00f6r hot och v\u00e5ld.\n\n## Mer information om arbetsmilj\u00f6ansvaret i skolan\n\n"}