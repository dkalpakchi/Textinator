{"url": "/arbetsmiljoarbete-och-inspektioner/skyddsombud-och-arbetsmiljoombud/elevskyddsombud/", "text": "# Elevskyddsombud\n\nFr\u00e5n och med \u00e5rskurs 7 i grundskolan och i gymnasie\u00adskolan har eleverna r\u00e4tt att medverka i skolans arbetsmilj\u00f6\u00adarbete genom att utse elevskydds\u00adombud. Elev\u00adskydds\u00adombuden utses av alla elever, och representerar alla eleverna.Eleverna ska bjudas in i arbetsmilj\u00f6\u00adarbetet p\u00e5 i stort sett samma villkor som personalens skydds\u00adombud och f\u00f6retr\u00e4da eleverna och verka f\u00f6r en bra arbets\u00admilj\u00f6 p\u00e5 skolan. \u00c4ven yngre elever har r\u00e4tt att delta i arbetsmilj\u00f6\u00adarbetet efter \u00e5lder, mognad och f\u00f6ruts\u00e4ttningar i \u00f6vrigt. Vuxna studerande kan utse studerande\u00adskyddsombud.\n\nI arbetsmilj\u00f6lagen finns s\u00e4rskilda regler om elevskyddsombud och deras medverkan i skyddskommitt\u00e9n.\n\nVad elevskyddsombuden ska ha f\u00f6r kanaler ut till eleverna finns inte reglerat. Det \u00e4r upp till varje skola att hitta former f\u00f6r elevernas samverkan och hur alla fr\u00e5gor ska f\u00f6rankras i elev\u00adgruppen.\n\nSkolledningen ska aktivt uppmana eleverna att utse elev\u00adskydds\u00adombud. Det \u00e4r inte rektorn som ska utse elev\u00adskydds\u00adombuden men det \u00e4r rektorns uppgift att se till att alla elever f\u00e5r veta att de har r\u00e4tt att sj\u00e4lva v\u00e4lja elevskydds\u00adombud. Rektorn ska ocks\u00e5 se till att skolans elever och personal informeras om vem eller vilka som blivit valda till elevskydds\u00adombud.\n\nL\u00e4s om elevmedverkan i Skolverkets f\u00f6reskrifter om elevmedverkan i skolans arbetsmilj\u00f6arbete genom elevskyddsombud, SKOLFS 2004:13\n\n## S\u00e5 h\u00e4r v\u00e4ljs elevskyddsombud\n\nDet \u00e4r upp till eleverna att utse elevskyddsombud. Det finns inga regler om hur valet ska g\u00e5 till. Om inte skolan har n\u00e5gon policy f\u00f6r hur valet ska g\u00e5 till s\u00e5 best\u00e4mmer ni det sj\u00e4lva. Ni kan till exempel utse elevskyddsombud p\u00e5 elevr\u00e5dets eller elevk\u00e5rens \u00e5rsm\u00f6te. Varje \u00e5rskurs eller gymnasieprogram kan ocks\u00e5 utse sina elevskyddsombud p\u00e5 gemensamma klassr\u00e5d.\n\nArbetsmilj\u00f6lagen har inte n\u00e5gra regler f\u00f6r hur l\u00e5ng mandatperiod ett elevskyddsombud ska ha, det vill s\u00e4ga hur l\u00e4nge en elev ska vara elevskyddsombud. Det beh\u00f6ver ni komma \u00f6verens om p\u00e5 skolan.\n\nEleverna har r\u00e4tt att utse tv\u00e5 elevskyddsombud per \u00e5rskurs p\u00e5 h\u00f6gstadiet och tv\u00e5 per program p\u00e5 gymnasiet. Om ni utser f\u00e4rre elevskyddsombud \u00e4n s\u00e5 kan ni dela upp skolans elever mellan elevskyddsombuden.\n\n"}