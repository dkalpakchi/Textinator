{"url": "/arbetsmiljoarbete-och-inspektioner/arbetsgivarens-ansvar-for-arbetsmiljon/politikers-arbetsmiljoansvar/", "text": "## N\u00e4mnden \u2013 har dessa uppgifter i det systematiska arbetsmilj\u00f6arbetet\n\n\n\n* P\u00e5 uppdrag av fullm\u00e4ktige se till att verksamheten drivs i enlighet med arbetsmilj\u00f6lagen och f\u00f6reskrifterna f\u00f6r arbetsmilj\u00f6n.\n* Verkst\u00e4lla fullm\u00e4ktiges beslut och bland annat se till att konkreta arbetsmilj\u00f6m\u00e5l tas fram.\n* Se till att f\u00f6rdela uppgifter i det systematiska arbetsmilj\u00f6-arbetet till f\u00f6rvaltningschefen.\n* Se till att f\u00f6rvaltningschefen har befogenheter, resurser, kunskaper och kompetens f\u00f6r att kunna bedriva arbetsmilj\u00f6-arbetet.\n* Ge f\u00f6rvaltningschefen r\u00e4tt att f\u00f6rdela uppgifter s\u00e5 l\u00e5ngt ut i organisationen s\u00e5 att det systematiska arbetsmilj\u00f6arbetet kan bedrivas ute p\u00e5 arbetsplatserna och att tillr\u00e4ckliga befogenheter, resurser, kunskaper och kompetens f\u00f6ljer med.\n* Se till att konsekvenserna f\u00f6r arbetsmilj\u00f6n bed\u00f6ms vid planerade f\u00f6r\u00e4ndringar innan dessa genomf\u00f6rs.\n* Se till att f\u00f6rebyggande \u00e5tg\u00e4rder i arbetsmilj\u00f6n kan vidtas genom att ta med arbetsmilj\u00f6investeringar i det \u00e5rliga budgetf\u00f6rslaget.\n* Se till att det systematiska arbetsmilj\u00f6arbetet f\u00f6ljs upp minst 1 ggr/\u00e5r och fungerar b\u00e5de p\u00e5 f\u00f6rvaltningsniv\u00e5 och ute p\u00e5 enheterna.\n\n\n## Hur f\u00e5r du som politiker veta vad arbetsmilj\u00f6n kr\u00e4ver?\n\nHur ska du som politiker kunna veta vilka investeringar i arbetsmilj\u00f6n som beh\u00f6vs? Svaret finns i de unders\u00f6kningar av arbetsf\u00f6rh\u00e5llandena som ska g\u00f6ras regelbundet och som ska f\u00f6ljas av en bed\u00f6mning av risker f\u00f6r oh\u00e4lsa och olycksfall.\n\nUnders\u00f6kningarna ska g\u00f6ras p\u00e5 alla niv\u00e5er. Det kan till exempel vara skyddsronder, enskilda samtal med arbets-tagarna, personalm\u00f6ten, olika typer av m\u00e4tningar av buller och luftf\u00f6roreningar, medicinska kontroller, enk\u00e4ter och intervjuer. H\u00e4r \u00e4r alla niv\u00e5ers chefer viktiga fr\u00e5n gruppchef, klinikf\u00f6rest\u00e5ndare, enhetschefer till f\u00f6rvaltningschefer f\u00f6r att kunna f\u00f6lja det systematiska arbetsmilj\u00f6arbetet fr\u00e5n alla niv\u00e5er.\n\nEfter en unders\u00f6kning ska risker bed\u00f6mas och \u00e5tg\u00e4rdas. Om \u00e5tg\u00e4rderna inte genomf\u00f6rs direkt s\u00e5 ska de f\u00f6ras in i en skriftlig handlingsplan.\n\nVissa \u00e5tg\u00e4rder kan inte beslutas av n\u00e4rmaste chef utan beh\u00f6ver lyftas vidare. \u00c5tg\u00e4rdsf\u00f6rslag f\u00f6rs d\u00e4rf\u00f6r vidare upp till den chef som kan fatta beslut. Ibland \u00e4nda upp till f\u00f6rvaltningschef. I vissa fall m\u00e5ste n\u00e4mnden, styrelsen eller fullm\u00e4ktige ta st\u00e4llning.\n\n## Handlingsplan p\u00e5 f\u00f6rvaltningsniv\u00e5\n\nDet \u00e4r praktiskt att g\u00f6ra en enda handlingsplan med beslutade \u00e5tg\u00e4rder p\u00e5 h\u00f6gsta f\u00f6rvaltningsniv\u00e5. Planen \u00e4r en utg\u00e5ngspunkt f\u00f6r n\u00e4mndens budgetarbete.\n\n"}