{"url": "/arbetsmiljoarbete-och-inspektioner/arbetsgivarens-ansvar-for-arbetsmiljon/politikers-arbetsmiljoansvar/", "text": "## Arbetsmilj\u00f6verket beslutar om f\u00f6rel\u00e4ggande och f\u00f6rbud\n\nOm arbetsgivaren inte lever upp till sitt arbetsmilj\u00f6ansvar kan Arbetsmilj\u00f6verket besluta om f\u00f6rel\u00e4ggande eller f\u00f6rbud, med eller utan vite, mot arbetsgivaren. Besluten kan \u00f6verklagas hos f\u00f6rvaltningsr\u00e4tten. Om Arbetsmilj\u00f6verkets beslut st\u00e5r fast kan f\u00f6rvaltningsr\u00e4tten d\u00f6ma ut vitet. Ett beslut utan vite kan leda till straff, b\u00f6ter eller f\u00e4ngelse. B\u00e5de tj\u00e4nstem\u00e4n och politiker kan drabbas av straff.\n\nF\u00f6r vissa av best\u00e4mmelserna i v\u00e5ra f\u00f6reskrifter g\u00e4ller att arbetsgivaren kan bli skyldig att betala en sanktionsavgift. Avgiftens storlek ber\u00e4knas i de flesta fall efter antalet sysselsatta i organisationen. Arbetsgivare med 500 eller fler sysselsatta betalar maximal avgift oavsett hur m\u00e5nga som \u00e4r sysselsatta. I vissa fall tas sanktionsavgiften ut med ett fast belopp.\n\nArbetsgivaren \u00e4r skyldig att anm\u00e4la arbetsplatsolyckor och allvarliga tillbud till Arbetsmilj\u00f6verket. Om ett olycksfall intr\u00e4ffar p\u00e5 en arbetsplats kan polis och \u00e5klagare kopplas in och \u00e5tal s\u00e5 sm\u00e5ningom v\u00e4ckas mot en eller flera enskilda personer. Vid f\u00e4llande dom \u00e4r straffp\u00e5f\u00f6ljder b\u00f6ter eller f\u00e4ngelse. B\u00e5de tj\u00e4nstem\u00e4n och politiker kan drabbas av straffp\u00e5f\u00f6ljd.\n\nDu som \u00e4r politiker i fullm\u00e4ktige, styrelse eller n\u00e4mnd \u00e4r yttersta representant f\u00f6r kommun och landsting/region som arbetsgivare.\n\nGenom systematiskt arbetsmilj\u00f6arbete, kan du styra verksamheten, s\u00e5 att arbetstagare och elever f\u00e5r en bra arbetsmilj\u00f6, b\u00e5de organisatoriskt, fysiskt och socialt.\n\nMer r\u00e5d, tips och st\u00f6d finns att ta del av p\u00e5 av.se\n\n"}