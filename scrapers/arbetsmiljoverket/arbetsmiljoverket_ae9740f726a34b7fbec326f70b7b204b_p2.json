{"url": "/arbetsmiljoarbete-och-inspektioner/arbeta-med-arbetsmiljon/jamstalldhet-i-arbetsmiljon/", "text": "## Bra arbetsmilj\u00f6 \u00e4r en j\u00e4mst\u00e4lldhetsfr\u00e5ga\n\nEn slutsats av v\u00e5rt regeringsuppdrag om kvinnors arbetsmilj\u00f6 2011-2016 \u00e4r att arbetsmilj\u00f6n i Sverige \u00e4r oj\u00e4mst\u00e4lld och att det kr\u00e4vs ett genusmedvetet arbetsmilj\u00f6arbete f\u00f6r att synligg\u00f6ra strukturerna som driver den arbetsrelaterade oh\u00e4lsan. Detta \u00e4r ytterligare n\u00e5gra slutsatser:\n\n* I kvinnodominerat arbete \u00e4r f\u00f6ruts\u00e4ttningarna s\u00e4mre, riskerna f\u00f6r oh\u00e4lsa st\u00f6rre och risken h\u00f6gre att arbetstagare slutar till f\u00f6ljd av oh\u00e4lsa eller missn\u00f6je.\n* Alltf\u00f6r h\u00f6g fysisk och emotionell belastning i kvinnodominerat arbete \u00e4r f\u00f6ljder av brister i arbetsmilj\u00f6n som drabbar b\u00e5de kvinnor och m\u00e4n \u2013 det \u00e4r inte en fr\u00e5ga om biologi utan om vilken belastning man uts\u00e4tts f\u00f6r.\n* De h\u00f6gsta sjuktalen \u00e4r relaterade till organisatoriska och sociala faktorer i arbetsmilj\u00f6n. De m\u00e5ste d\u00e4rf\u00f6r hanteras p\u00e5 organisatorisk niv\u00e5 och inte p\u00e5 individniv\u00e5.\n* De v\u00e4rderingar och normer som ligger bakom att arbetsvillkor och arbetsmilj\u00f6 \u00e4r oj\u00e4mst\u00e4llda m\u00e5ste ifr\u00e5gas\u00e4ttas. Ansvaret f\u00f6r att f\u00f6r\u00e4ndra arbetsvillkor och arbetsmilj\u00f6n ligger hos de parter som verkar p\u00e5 arbetsplatserna.\nL\u00e4s mer i rapporterna om uppdraget och i vitboken om kvinnors arbetsmilj\u00f6.\n\n"}