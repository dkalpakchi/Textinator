{"url": "/arbetsmiljoarbete-och-inspektioner/en-tillganglig-arbetsmiljo/forebyggande-arbete-for-att-en-tillganglig-arbetsmiljo/", "text": "# F\u00f6rebyggande arbete f\u00f6r en tillg\u00e4nglig arbetsmilj\u00f6\n\nDet \u00e4r du som arbetsgivare som \u00e4r ansvarig f\u00f6r att det finns en fungerande organisation p\u00e5 arbetsplatsen f\u00f6r att unders\u00f6ka, riskbed\u00f6ma, \u00e5tg\u00e4rda och f\u00f6lja upp olika brister och risker i arbetsmilj\u00f6n. Syftet \u00e4r att f\u00f6rebygga oh\u00e4lsa och olycksfall.## Skapa f\u00f6ruts\u00e4ttningar f\u00f6r en tillg\u00e4nglig arbetsmilj\u00f6\n\nArbetsgivaren har en betydelsefull roll i att skapa goda arbetsf\u00f6rh\u00e5llanden och ett till\u00e5tande och \u00f6ppet arbetsklimat f\u00f6r alla medarbetare. Arbetsgivaren ska ocks\u00e5 med hj\u00e4lp av organisatoriska \u00e5tg\u00e4rder se till att alla f\u00e5r vara delaktiga i den sociala gemenskapen p\u00e5 arbetsplatsen.\n\n\n\n\n\nDet \u00e4r ocks\u00e5 angel\u00e4get att det finns f\u00f6ruts\u00e4ttningar att g\u00f6ra ett bra arbete s\u00e5 att arbetstagarna kan p\u00e5verka sin egen arbetssituation, f\u00e5 \u00e5terkoppling och att det finns m\u00f6jligheter till utveckling, variation och arbetsgl\u00e4dje.\n\n\n\n\n\n\n\nDessa aspekter \u00e4r h\u00e4lsofr\u00e4mjande f\u00f6r alla medarbetare men speciellt viktiga f\u00f6r personer med n\u00e5gon typ av s\u00e5rbarhet. S\u00e5rbarheten kan handla om n\u00e5gon form av sjukdom, skada eller annat tillst\u00e5nd som inneb\u00e4r att man beh\u00f6ver kompensera f\u00f6r en funktionsneds\u00e4ttning.\n\n## En tillg\u00e4nglig arbetsmilj\u00f6 \u00e4r bra f\u00f6r alla\n\nEftersom f\u00f6ruts\u00e4ttningar och behov \u00e4r olika \u00e4r det av stor vikt att arbetstagare och arbetsgivare i \u00f6ppen dialog resonerar sig fram till l\u00e4mpliga l\u00f6sningar. Att bem\u00f6ta varandra med respekt, utforska olika alternativ, f\u00f6lja upp, visa intresse, vilja f\u00f6rst\u00e5 och verka f\u00f6r en s\u00e5 v\u00e4lfungerande arbetsmilj\u00f6 som m\u00f6jligt \u00e4r, i sig kraftfulla verktyg.\n\n\n\n\n\n\n\nBalans mellan aktivitet och vila \u00e4r en av de mest betydelsefulla faktorerna f\u00f6r orken och prestationen under arbetsdagen f\u00f6r personer med n\u00e5gon typ av skada eller sjukdom. Det finns d\u00e4rmed behov av att kunna reglera tr\u00f6tthet genom att ta pauser under arbetsdagen, anpassa\u00a0arbetstider och variera arbetsuppgifter samt f\u00e5 f\u00f6rst\u00e5else f\u00f6r den egna arbetssituationen. F\u00f6r vissa \u00e4r regelbundna m\u00e5ltider och j\u00e4mn dygnsrytm av stor vikt.\n\n\n\n\n\n\n\nNedan f\u00f6ljer exempel p\u00e5 en del specifika \u00e5tg\u00e4rder med tanke p\u00e5 m\u00e4nniskors olika f\u00f6ruts\u00e4ttningar i\u00a0kognitivt,\u00a0fysiskt och psykiskt avseende.\n\n"}