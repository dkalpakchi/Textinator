{"url": "/arbetsmiljoarbete-och-inspektioner/arbeta-med-arbetsmiljon/ledningssystem/", "text": "# Ledningssystem\n\nDet finns flera definitioner av begreppet ledningssystem, men de har alla det gemensamt att det handlar om ett verktyg f\u00f6r att leda, planera, kontrollera, f\u00f6lja upp och utv\u00e4rdera verksamheten.Det r\u00f6r sig om ett l\u00e5ngsiktigt, m\u00e5lmedvetet och systematiskt arbetss\u00e4tt med siktet inst\u00e4llt p\u00e5 st\u00e4ndiga f\u00f6rb\u00e4ttringar, det vill s\u00e4ga att s\u00e4tta upp m\u00e5l, genomf\u00f6ra uppgifter med h\u00f6g kvalitet, kunna f\u00f6lja upp resultat och l\u00e4ra sig av dem, och f\u00f6rb\u00e4ttra olika processer.\n\nLedningssystemen \u00e4r av flera slag. Idag finns det standardiserade ledningssystem inom omr\u00e5den som till exempel kvalitet, s\u00e4kerhet, energi, yttre milj\u00f6, information, kompetensf\u00f6rs\u00f6rjning och arbetsmilj\u00f6. Organisationer kan v\u00e4lja att certifiera sig enligt flera av dessa standarder. Skillnaderna mellan hur olika ledningssystem \u00e4r uppbyggda \u00e4r inte s\u00e5 stora, och det finns m\u00e5nga f\u00f6rdelar med att samordna flera ledningssystem till ett integrerat verksamhetssystem. En integrering g\u00f6r det enklare att styra och f\u00f6lja upp verksamheten effektivt. Dessutom minskar risken f\u00f6r dubbelarbete och m\u00e5l som kolliderar med varandra.\n\n## Systematiskt arbetsmilj\u00f6arbete\u00a0\u00e4r ett\u00a0ledningssystem\n\nAtt Arbetsmilj\u00f6verkets f\u00f6reskrifter om systematiskt arbetsmilj\u00f6arbete (AFS 2001:1) \u00e4r ett ledningssystem framg\u00e5r i f\u00f6reskrifternas inledande paragrafer. AFS 2001:1 har till sin struktur m\u00e5nga likheter med andra standardiserade ledningssystem. Det finns dock en viktig skillnad \u2013 AFS 2001:1 \u00e4r ett lagkrav som alla arbetsgivare m\u00e5ste uppfylla, medan andra ledningssystem normalt \u00e4r frivilliga.\n\n## F\u00f6rdelarna med ledningssystem\n\nEtt ledningssystem bygger till stor del p\u00e5 att en organisation m\u00e5lstyr sin verksamhet och d\u00e4rigenom skapar ordning och reda. Ett ledningssystem \u00e4r ett effektivt verktyg som skapar f\u00f6ruts\u00e4ttningar f\u00f6r ett strukturerat arbetss\u00e4tt och ger organisationen en b\u00e4ttre \u00f6verblick och kontroll \u00f6ver verksamheten n\u00e4r uppgifter och ansvar f\u00f6rdelas i organisationen.\n\nGenom dokumenterade rutiner som styr och samordnar f\u00f6retaget minskar f\u00f6retagets s\u00e5rbarhet till exempel n\u00e4r nyckelpersoner slutar. En tydlig f\u00f6rdelning s\u00e4kerst\u00e4ller att viktiga uppgifter inte gl\u00f6ms bort eller \u201dfaller mellan stolarna\u201d, och f\u00f6retaget har kontroll \u00f6ver att de uppfyller lagkraven.\n\n## Systematiskt arbetsmilj\u00f6arbete (AFS 2001:1), f\u00f6reskrifter\n\nF\u00f6reskrifterna om systematiskt arbetsmilj\u00f6arbete g\u00e4ller f\u00f6r alla arbetsgivare. Systematiskt arbetsmilj\u00f6arbete inneb\u00e4r att unders\u00f6ka, genomf\u00f6ra och f\u00f6lja upp verksamheten f\u00f6r att f\u00f6rebygga olyckor och oh\u00e4lsa."}