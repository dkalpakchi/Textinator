{"url": "/arbetsmiljoarbete-och-inspektioner/arbetstagarens-deltagande-i-arbetsmiljoarbetet/for-dig-som-ar-nyanstalld/", "text": "# F\u00f6r dig som \u00e4r nyanst\u00e4lld\n\nH\u00e4r har vi samlat viktig information f\u00f6r dig som \u00e4r ny p\u00e5 jobbet. Alla har till exempel r\u00e4tt till rimliga arbetstider, en ordentlig introduktion och utbildning i hur alla m\u00f6jliga maskiner fungerar p\u00e5 arbetsplatsen.Under din f\u00f6rsta tid p\u00e5 en arbetsplats \u00e4r risken st\u00f6rre att r\u00e5ka ut f\u00f6r en olycka. Det \u00e4r d\u00e4rf\u00f6r v\u00e4ldigt viktigt att du som \u00e4r ny p\u00e5 jobbet vet vad som g\u00e4ller p\u00e5 just din arbetsplats.\n\n## Du har r\u00e4tt till introduktion\n\nN\u00e4r du b\u00f6rjar ett nytt jobb \u00e4r det mycket som \u00e4r nytt. D\u00e4rf\u00f6r \u00e4r det viktigt att du f\u00e5r en ordentlig introduktion d\u00e4r du f\u00e5r reda p\u00e5 dina arbetsuppgifter och vilka risker som finns.\n\nVid en introduktion ska du f\u00e5 information om\n\n* arbetsuppgifterna och hur du ska utf\u00f6ra dessa\n* manualer, checklistor och andra skriftliga instruktioner som beh\u00f6vs i arbetet\n* vilka olycksrisker som finns i arbetet och hur man kan skydda sig mot dessa\n* vilken eventuell personlig skyddsutrustning som finns och om hur man anv\u00e4nder den\n* hur eventuella verktyg, maskiner och annan utrustning fungerar\n* var brand- och f\u00f6rsta-hj\u00e4lpen-utrustning finns, samt hur larmrutiner fungerar.\nDet \u00e4r \u00e4ven viktigt att du f\u00e5r information om\n\n* de allm\u00e4nna rutinerna p\u00e5 arbetsplatsen, lokaler, fikatider och lunchst\u00e4llen samt \u00f6vrigt som underl\u00e4ttar f\u00f6r dig att k\u00e4nna dig delaktig\n* vem du ska v\u00e4nda dig till med fr\u00e5gor om arbetsmilj\u00f6n\n* vilka som \u00e4r dina n\u00e4rmaste chefer och eventuella handledare. Du ska \u00e4ven f\u00e5 information om skyddsombud och fackliga f\u00f6retr\u00e4dare.\nS\u00e4g ifr\u00e5n om du inte f\u00f6rst\u00e5r eller om du fortfarande k\u00e4nner dig os\u00e4ker p\u00e5 hur du ska utf\u00f6ra arbetsuppgiften. Det kan ta tid att l\u00e4ra sig en ny arbetsuppgift s\u00e5 se till att du f\u00e5r den tid du beh\u00f6ver. Detta \u00e4r viktigt \u2013\u00a0en god introduktion minskar risken f\u00f6r att skada sig p\u00e5 jobbet.\n\n## Din chef ansvarar f\u00f6r arbetsmilj\u00f6n\n\nDen som \u00e4r chef p\u00e5 arbetsplatsen ska se till att arbetsmilj\u00f6n \u00e4r bra. S\u00e4g ifr\u00e5n om du uppt\u00e4cker n\u00e5got som kan skada dig eller n\u00e5gon annan, s\u00e5 att chefen kan g\u00f6ra n\u00e5got \u00e5t det.\n\nArbetsgivaren \u00e4r ansvarig f\u00f6r din s\u00e4kerhet p\u00e5 arbetsplatsen. Det betyder att arbetsgivaren beh\u00f6ver ordna flera viktiga saker innan du b\u00f6rjar arbeta. Det kan vara bra f\u00f6r dig att veta vad som g\u00e4ller trots att det \u00e4r arbetsgivarens ansvar.\n\n"}