{"url": "/arbetsmiljoarbete-och-inspektioner/arbeta-med-arbetsmiljon/jamstalldhet-i-arbetsmiljon/", "text": "## Organisationen g\u00f6r skillnaden\n\nEn viktig l\u00e4rdom fr\u00e5n uppdraget \u00e4r att skillnaderna i arbetsmilj\u00f6 och oh\u00e4lsa mellan kvinnor och m\u00e4n inte har biologiska orsaker. N\u00e4r kvinnor och m\u00e4n har samma arbetsuppgifter drabbas de som regel av samma besv\u00e4r. Ist\u00e4llet beror det p\u00e5 att arbetet \u00e4r organiserat p\u00e5 olika s\u00e4tt och att f\u00f6rdelningen av resurser ser olika ut.\n\nSe v\u00e5ra filmer om vad som g\u00f6r skillnad i kvinnors och m\u00e4ns arbetsmilj\u00f6. Filmerna ligger i en spellista och spelas upp efter varandra.\n\n\n\nI flera av v\u00e5ra kunskapssammanst\u00e4llningar kan du ta del av aktuell forskning om j\u00e4mst\u00e4lldhet och arbetsmilj\u00f6. I \u201dGenusperspektiv p\u00e5 olycksfall och d\u00f6dsolyckor i arbetslivet\u201d framkommer det bland annat att maskulina kulturer i mansdominerade branscher kan p\u00e5verka arbetss\u00e4tt och risktagande.\n\n\u201dKvinnors och m\u00e4ns arbetsvillkor\u201d visar att alltf\u00f6r h\u00f6ga krav och begr\u00e4nsade resurser i arbetet generellt h\u00e4nger samman med l\u00e4gre arbetstrivsel, en \u00f6kad vilja att s\u00e4ga upp sin anst\u00e4llning samt s\u00e4mre psykisk och fysisk h\u00e4lsa. Den visar ocks\u00e5 att en st\u00f6rre andel kvinnor \u00e4n m\u00e4n jobbar deltid, har skiftarbete och anger h\u00f6ga krav och l\u00e4gre resurser.\n\n\u201dBelastning, genus och h\u00e4lsa i arbetslivet\u201d visar att organisationen av arbetet p\u00e5 en arbetsplats har stor betydelse f\u00f6r uppkomsten av belastningsbesv\u00e4r. Kvinnor drabbas mer \u00e4n m\u00e4n och den fr\u00e4msta f\u00f6rklaringen \u00e4r att kvinnor och m\u00e4n i samma yrke arbetar med olika uppgifter, d\u00e4r kvinnors arbetsuppgifter \u00e4r mer repetitiva och handintensiva. Det \u00e4r allts\u00e5 inte kvinnors fysiologi, utan hur arbetet \u00e4r organiserat, som leder till oj\u00e4mst\u00e4lld h\u00e4lsa.\n\n\u201dUnder luppen\u201d visar bland annat att genuskunskaper och ledningens engagemang \u00e4r viktiga f\u00f6r att f\u00e5 h\u00e5llbara f\u00f6r\u00e4ndringar vid utvecklingsarbete.\n\n## Skillnader i arbetsmilj\u00f6n inom en mansdominerad och en kvinnodominerad kommunal verksamhet\n\nI en inspektionsinsats j\u00e4mf\u00f6rde vi arbetsmilj\u00f6n inom den mansdominerade tekniska f\u00f6rvaltningen med den kvinnodominerade hemtj\u00e4nsten i fler \u00e4n 60 kommuner.\n\n\n\nInsatsen visade bland annat att antalet medarbetare per chef inom hemtj\u00e4nsten \u00e4r m\u00e5nga g\u00e5nger h\u00f6gre. Hemtj\u00e4nsten har generellt ocks\u00e5 s\u00e4mre kommunikation med beslutsfattare, f\u00e4rre st\u00f6dfunktioner, mindre resurser i form av utrustning och s\u00e4mre tillg\u00e5ng till bilar \u00e4n den tekniska f\u00f6rvaltningen.\n\n"}