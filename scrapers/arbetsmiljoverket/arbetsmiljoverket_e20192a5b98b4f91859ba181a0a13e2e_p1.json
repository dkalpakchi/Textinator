{"url": "/arbetsmiljoarbete-och-inspektioner/en-tillganglig-arbetsmiljo/forebyggande-arbete-for-att-en-tillganglig-arbetsmiljo/", "text": "## Hur kan jag som arbetsgivare arbeta med ett tillg\u00e4nglighetsperspektiv?\n\nGenom att ta in tillg\u00e4nglighetsfr\u00e5gorna i det systematiska arbetsmilj\u00f6arbetet kan du tidigt identifiera och hantera risker p\u00e5 arbetsplatsen innan de utmynnar i sjukfr\u00e5nvaro och sjukskrivning. Med hj\u00e4lp av systematiken kan du uppt\u00e4cka omst\u00e4ndigheter som kan leda till oh\u00e4lsa. Att organisera verksamheten s\u00e5 att alla blir delaktiga i det f\u00f6rebyggande arbetet f\u00f6rst\u00e4rker m\u00f6jligheterna att uppn\u00e5 en tillg\u00e4nglig arbetsmilj\u00f6.\n\nEtt bra s\u00e4tt att inleda tillg\u00e4nglighetsarbetet \u00e4r att diskutera fr\u00e5gorna:\n\n* Vad hindrar alla fr\u00e5n att arbeta h\u00e4r?\n* Pr\u00e4glas arbetsplatsen av \u00f6msesidig respekt och tolerans?\n* T\u00e4nker vi f\u00f6rebyggande i det dagliga arbetsmilj\u00f6arbetet?\n* Vilka normer och v\u00e4rderingar \u00e4r det som styr p\u00e5 arbetsplatsen?\n## Kognition i arbetsmilj\u00f6n\n\nKognition handlar om hur vi tar till oss, bearbetar och minns information, analyserar, drar slutsatser och l\u00f6ser problem. Kognition \u00e4r komplex och best\u00e5r av m\u00e5nga funktioner till exempel uppm\u00e4rksamhet/koncentration, minne, perception, spr\u00e5k, f\u00f6rm\u00e5ga att planera och organisera tankar och beteenden. Personer med nedsatt kognitiv f\u00f6rm\u00e5ga \u00e4r en blandad grupp. Man kan ha h\u00f6g intellektuell f\u00f6rm\u00e5ga \u00e4ven om man har problem med till exempel koncentration, spr\u00e5k, minne eller inte klarar att l\u00e4sa en karta. Sv\u00e5righeterna kan naturligtvis vara av olika sv\u00e5righetsgrad. Dessutom har de flesta av oss \u00f6verg\u00e5ende neds\u00e4ttningar \u00e5tminstone inom uppm\u00e4rksamhet, koncentration, tr\u00f6tthet, sm\u00e4rta, stress, oro som alla p\u00e5verkar v\u00e5r f\u00f6rm\u00e5ga till koncentration. Nedsatt koncentration leder i sin tur till att ny inl\u00e4rning f\u00f6rsv\u00e5ras.\n\nKognitiva aspekter i arbetsmilj\u00f6n handlar bland annat om att kunna arbeta ost\u00f6rt och d\u00e4rmed inte bli avbruten i tankeg\u00e5ngen n\u00e4r man beh\u00f6ver fokusera p\u00e5 kr\u00e4vande arbetsuppgifter. Samma g\u00e4ller f\u00f6r arbetsminnet som har begr\u00e4nsad kapacitet. Arbetsminnet beh\u00f6ver vi f\u00f6r de flesta arbetsuppgifter vi g\u00f6r och d\u00e4rf\u00f6r \u00e4r det av st\u00f6rsta vikt att arbetsminnet inte \u00e4ts upp av on\u00f6diga st\u00f6rningar utan kan anv\u00e4ndas till det som \u00e4r v\u00e4sentligt.\n\nAlmanacka, smart telefon och dator \u00e4r l\u00e4mpliga att anv\u00e4nda f\u00f6r att avlasta minnet. F\u00f6r att komma ih\u00e5g tider kan man anv\u00e4nda sig av p\u00e5minnelser s\u00e5 att m\u00f6ten till exempel inte gl\u00f6ms bort.\n\nI kunskapssammanst\u00e4llningen om Den hj\u00e4rnv\u00e4nliga arbetsplatsen hittar du fler exempel p\u00e5 vad som \u00e4r viktigt att t\u00e4nka p\u00e5 vid olika typer av kognitiva sv\u00e5righeter.\n\n"}