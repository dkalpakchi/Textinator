{"url": "/arbetsmiljoarbete-och-inspektioner/arbetstagarens-deltagande-i-arbetsmiljoarbetet/utlandska-arbetstagare/", "text": "# Du har r\u00e4tt till en s\u00e4ker arbetsdag\n\nAlla som arbetar i Sverige har r\u00e4tt till en s\u00e4ker och bra arbetsmilj\u00f6. Se till att f\u00e5 en bra introduktion och instruktioner som du f\u00f6rst\u00e5r, f\u00f6r att minska risken f\u00f6r skador och olyckor p\u00e5 arbetsplatsen.## Vad du som arbetstagare b\u00f6r t\u00e4nka p\u00e5\n\nDu som arbetstagare kan delta i arbetsmilj\u00f6arbetet p\u00e5 flera s\u00e4tt:\n\n* Upplys din arbetsgivare om risker, tillbud, sjukdom och olycksfall.\n* F\u00f6resl\u00e5 f\u00f6rebyggande \u00e5tg\u00e4rder f\u00f6r din chef och dina kollegor.\n* L\u00e4mna synpunkter p\u00e5 de \u00e5tg\u00e4rder som man genomf\u00f6rt.\n* F\u00f6lj de instruktioner som din arbetsplats tagit beslut om.\n* Anv\u00e4nd personlig skyddsutrustning.\nN\u00e4r du b\u00f6rjar ett nytt jobb \u00e4r det mycket som \u00e4r nytt. D\u00e4rf\u00f6r \u00e4r det viktigt att du f\u00e5r en ordentlig introduktion d\u00e4r du f\u00e5r reda p\u00e5 dina arbetsuppgifter och vilka risker som finns.\n\nOm du har fr\u00e5gor om l\u00f6n, anst\u00e4llningsavtal, kollektivavtal eller r\u00e4tt till semester s\u00e5 h\u00e4nvisar vi till lokala arbetstagar- eller arbetsgivarorganisationer, eftersom detta inte regleras i arbetsmilj\u00f6lagstiftningen.\n\n## Kontakta Arbetsmilj\u00f6verkets svarstj\u00e4nst\n\nArbetsmilj\u00f6verkets svarstj\u00e4nst kan besvara dina fr\u00e5gor om arbetsmilj\u00f6 och ger dig st\u00f6d i anv\u00e4ndningen av v\u00e5ra e-tj\u00e4nster. Vi pratar ett flertal olika spr\u00e5k, f\u00f6rutom engelska \u00e4ven till exempel ryska, tyska, polska och arabiska.\u00a0Du kan \u00e4ven tipsa oss om missf\u00f6rh\u00e5llanden p\u00e5 en arbetsplats.\n\n## Hur har du det p\u00e5 jobbet?\n\nEn god arbetsmilj\u00f6 inneb\u00e4r att du inte riskerar att bli sjuk eller skadar dig p\u00e5\u00a0jobbet. Du ska inte f\u00e5 ont i kroppen av att sitta fel eller g\u00f6ra samma r\u00f6relser\u00a0i flera timmar i str\u00e4ck. Inte heller f\u00f6rlora kontrollen \u00f6ver ett fordon eller g\u00f6r illa dig p\u00e5 en maskin. Det kan ocks\u00e5 handla om att ha r\u00e4tt belysning, att kunna lyfta utan att f\u00e5 ont, eller att slippa att k\u00e4nna sig hotad p\u00e5 jobbet.\n\nLika viktigt \u00e4r att ha en god psykisk och social arbetsmilj\u00f6. F\u00f6r h\u00f6g arbetsbelastning \u00e4r ett exempel p\u00e5 n\u00e4r det inte \u00e4r bra arbetsmilj\u00f6. Om du har f\u00f6r mycket att g\u00f6ra, eller om du upplever att du inte r\u00e4cker till fast du jobbar\u00a0h\u00e5rt, kan du bli sjuk. Den sociala arbetsmilj\u00f6n handlar om hur du har det p\u00e5 jobbet tillsammans med dina arbetskamrater. Den\u00a0som k\u00e4nner sig ensam, utst\u00f6tt eller utanf\u00f6r p\u00e5 en arbetsplats kan bli sjuk.\n\nDu som \u00e4r s\u00e4songsanst\u00e4lld eller nyanl\u00e4nd har samma r\u00e4tt till en god arbetsmilj\u00f6 som alla andra. I Sverige g\u00e4ller svenska lagar och regler oavsett din nationalitet som arbetstagare.\n\n"}