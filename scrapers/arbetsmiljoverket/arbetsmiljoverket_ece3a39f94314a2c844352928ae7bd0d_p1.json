{"url": "/arbetsmiljoarbete-och-inspektioner/inspektioner-utredningar-och-kontroller/marknadskontroll-av-farliga-produkter/", "text": "## Andra som utf\u00f6r marknadskontroll\n\nDet finns ett 15-tal myndigheter som ansvarar f\u00f6r marknadskontroll av produkter f\u00f6r vilka man har sektorsansvar. Styrelsen f\u00f6r ackreditering och teknisk kontroll, Swedac, har ett samordningsansvar n\u00e4r det g\u00e4ller marknadskontrollen i Sverige.\n\nExempel p\u00e5 myndigheter som utf\u00f6r marknadskontroll av produkter som gr\u00e4nsar till Arbetsmilj\u00f6verkets ansvarsomr\u00e5den \u00e4r:\n\n* Konsumentverket \u2013 Konsumentprodukter och allm\u00e4n produkts\u00e4kerhet\n* Els\u00e4kerhetsverket \u2013 Elektrisk utrustning och elektromagnetisk kompatibilitet\n* Myndigheten f\u00f6r samh\u00e4llsskydd och beredskap (MSB)\u00a0\u2013 Gasflaskor\n* Boverket \u2013 Byggprodukter och hissar\nP\u00e5 Europeiska kommissionens webbplats f\u00f6r marknadskontroll, ICSMS, kan man l\u00e4sa mer om marknadskontroll inom EU.\n\nRapex \u00e4r ett informations- och varningssystem som l\u00e4nder inom EU anv\u00e4nder f\u00f6r att informera varandra om produkter med allvarliga risker som har \u00e5terkallats.\n\nMarknadskontrollr\u00e5det \u00e4r ett nationellt samordningsorgan f\u00f6r marknadskontroll som finns vid Swedac. Det fungerar som ett forum f\u00f6r myndigheter, men r\u00e5det ska ocks\u00e5 underl\u00e4tta allm\u00e4nhetens kontakter. 16 myndigheter i Sverige utf\u00f6r marknadskontroll. Du kan l\u00e4sa om vad de g\u00f6r och f\u00e5 deras kontaktuppgifter p\u00e5 deras webbplats.\n\n\n\n\n\n## R\u00e4ttsliga f\u00f6ljder f\u00f6r en leverant\u00f6r som inte f\u00f6ljer reglerna\n\nArbetsmilj\u00f6verket kan f\u00f6rbjuda en leverant\u00f6r att sl\u00e4ppa ut en produkt p\u00e5 marknaden om den inte erbjuder betryggande s\u00e4kerhet mot oh\u00e4lsa och olycksfall. Detsamma g\u00e4ller den som avl\u00e4mnar en produkt f\u00f6r att tas i bruk eller den som st\u00e4ller ut en produkt till f\u00f6rs\u00e4ljning. Ett s\u00e5dant f\u00f6rbud \u00e4r oftast f\u00f6renat med vite.\n\nOm det finns s\u00e4rskild risk fr\u00e5n arbetsmilj\u00f6synpunkt kan Arbetsmilj\u00f6verket beg\u00e4ra av en leverant\u00f6r att l\u00e4mna varningsinformation eller att \u00e5terkalla en produkt. Ett s\u00e5dant f\u00f6rel\u00e4ggande ska f\u00f6renas med vite.\n\nVarningsinformation ska l\u00e4mnas av leverant\u00f6ren till de som har produkten och ska l\u00e4mnas p\u00e5 ett s\u00e5dant s\u00e4tt att den kan antas komma till de ber\u00f6rdas k\u00e4nnedom, genom direkta meddelanden, annonser eller andra framst\u00e4llningar som n\u00e4ringsidkare anv\u00e4nder vid marknadsf\u00f6ring.\n\nEn produkt\u00e5terkallelse g\u00e4ller alla exemplar av produkten. En produkt\u00e5terkallelse kan utg\u00f6ras av en r\u00e4ttelse (att leverant\u00f6ren avhj\u00e4lper det fel som skaderisken h\u00e4nf\u00f6r sig till), ett utbyte (att leverant\u00f6ren tar tillbaka varan och levererar en annan, felfri vara av samma eller motsvarande slag) eller en \u00e5terg\u00e5ng (att leverant\u00f6ren tar tillbaka varan och l\u00e4mnar ers\u00e4ttning f\u00f6r den).\n\nVillkoren f\u00f6r varningsinformation och produkt\u00e5terkallelse best\u00e4ms av Arbetsmilj\u00f6verket.\n\nBrott mot regler om m\u00e4rkning eller annan produktinformation, provning och kontroll eller regler om tillst\u00e5nd, godk\u00e4nnande eller annat bevis om \u00f6verensst\u00e4mmelse med g\u00e4llande krav f\u00f6r tekniska anordningar \u00e4r direkt straffsanktionerade och ska l\u00e4mnas till \u00e5klagare f\u00f6r pr\u00f6vning.\n\n"}