{"url": "/arbetsmiljoarbete-och-inspektioner/skyddsombud-och-arbetsmiljoombud/elevskyddsombud/", "text": "## Elevskyddsombudets r\u00e4ttigheter och skyldigheter\n\nDu m\u00e5ste f\u00f6ra vidare synpunkter, klagom\u00e5l och krav fr\u00e5n eleverna \u00e4ven om du inte h\u00e5ller med dem.\n\nSom elevskyddsombud har du tystnadsplikt. Det inneb\u00e4r att om en elev ber\u00e4ttar n\u00e5got k\u00e4nsligt f\u00f6r dig, ska du h\u00e5lla f\u00f6rtroendet och bara f\u00f6ra det vidare till r\u00e4tt personer. Om det exempelvis g\u00e4ller ett mobbningsfall f\u00f6r du bara informationen vidare till skolans mobbningsteam. Du f\u00e5r inte vidta n\u00e5gra egna \u00e5tg\u00e4rder eller ber\u00e4tta f\u00f6r n\u00e5gon om det du f\u00e5tt h\u00f6ra.\n\nDu ska h\u00e5lla din tystnadsplikt om du f\u00e5r reda p\u00e5 k\u00e4nslig information i skyddskommitt\u00e9n. Om du beh\u00f6ver st\u00f6d kan du v\u00e4nda dig till dem i skolans personal som har tystnadsplikt i sitt yrke, som till exempel skolsk\u00f6terskan, skoll\u00e4karen eller skolkuratorn.\n\nSom elevskyddsombud har du r\u00e4tt att f\u00e5 utbildning f\u00f6r att klara ditt uppdrag. Utbildningen ska du f\u00e5 i b\u00f6rjan av din mandatperiod och den ska ge dig grundl\u00e4ggande kunskaper om arbetsmilj\u00f6arbete och de regler som finns p\u00e5 arbetsmilj\u00f6omr\u00e5det. Rektorn ska se till att eleverna f\u00e5r denna utbildning n\u00e4r de tilltr\u00e4der som elevskyddsombud.\n\nDu har r\u00e4tt att f\u00e5 ledigt f\u00f6r den tid som beh\u00f6vs till uppdraget. Det \u00e4r rektorn som beviljar ledigheten. Om du g\u00e5r p\u00e5 gymnasiet och tycker att det \u00e4r sv\u00e5rt att klara av skolarbetet samtidigt med ditt uppdrag, s\u00e5 kan du beg\u00e4ra att f\u00e5 extra st\u00f6d som kompensation f\u00f6r de lektioner du missat.\n\nDu har r\u00e4tt att f\u00e5 ta del av den information som beh\u00f6vs f\u00f6r att kunna ta st\u00e4llning i olika fr\u00e5gor. Det kan till exempel g\u00e4lla ombyggnation, \u00e4ndrade arbetsformer eller framtagning av policydokument. Du har dock inte r\u00e4tt att f\u00e5 ta del av information som omfattas av sekretesslagstiftningen.\n\nSkyddsombuden f\u00f6r personalen i skolan har r\u00e4tt att stoppa arbete som utg\u00f6r fara f\u00f6r liv och h\u00e4lsa. Den r\u00e4ttigheten har inte elevskyddsombuden.\n\nSkyddsombuden kan beg\u00e4ra att Arbetsmilj\u00f6verket ingriper om skyddsombuden tagit upp brister i arbetsmilj\u00f6n med arbetsgivaren, men bristerna inte har blivit \u00e5tg\u00e4rdade inom rimlig tid. Denna r\u00e4ttighet har inte elevskyddsombudet. Men elevskyddsombudet kan f\u00f6rst\u00e5s v\u00e4nda sig till Arbetsmilj\u00f6verket i likhet med alla andra medborgare.\n\n"}