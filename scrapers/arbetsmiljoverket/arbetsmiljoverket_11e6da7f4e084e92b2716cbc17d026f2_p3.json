{"url": "/arbetsmiljoarbete-och-inspektioner/arbetsgivarens-ansvar-for-arbetsmiljon/politikers-arbetsmiljoansvar/", "text": "## Chefer och arbetsledare ute i verksamheten beh\u00f6ver kunskaper om arbetsmilj\u00f6n\n\nChefer och arbetsledare beh\u00f6ver kunskaper om hur arbetsmilj\u00f6 -fr\u00e5gor kan hanteras och hur oh\u00e4lsa och olycksfall kan f\u00f6rebyggas. Chefer och arbetsledare beh\u00f6ver tillr\u00e4ckliga kunskaper, resurser och tid till att arbeta med systematiskt arbetsmilj\u00f6arbete.\n\nVi tar som exempel en skola med d\u00e5lig luft d\u00e4r arbetstagare och elever har huvudv\u00e4rk och allergibesv\u00e4r. Skoln\u00e4mnden kan inte st\u00e4lla in skolverksamheten p\u00e5 grund av att budgeterade medel inte r\u00e4cker till ett nytt ventilationssystem. D\u00e5 omf\u00f6rdelar n\u00e4mnden troligen tillg\u00e4ngliga resurser. Om det inte \u00e4r tillr\u00e4ckligt kan n\u00e4mnden bli tvungen att skjuta upp viss skolverksamhet, flytta verksamheten till andra lokaler, l\u00e5na eller hyra l\u00e4mplig utrustning eller inf\u00f6ra nya rutiner som kan f\u00f6rb\u00e4ttra luftkvaliteten.\n\nPolitiker m\u00e5ste alltid f\u00f6rvissa sig om att arbetstagarna inte uts\u00e4tts f\u00f6r risker f\u00f6r oh\u00e4lsa eller olycksfall i arbetet.\n\nVerksamheten i kommun och landsting/region regleras i olika lagar. Det g\u00e4ller exempelvis lagen om st\u00f6d och service till funktionshindrade, h\u00e4lso- och sjukv\u00e5rdslagen, skollagen och socialtj\u00e4nstlagen. Arbetsmilj\u00f6lagen \u00e4r juridiskt likst\u00e4lld med \u00f6vriga lagar. Ingen lag tar allts\u00e5 \u00f6ver n\u00e5gon annan. Arbetsgivaren m\u00e5ste i en konkret situation f\u00f6rena arbetstagarnas, brukarnas, elevernas, patienternas och klienternas intressen.\n\nArbetsmilj\u00f6ansvaret f\u00f6r kommun, landsting/region som arbetsgivare framg\u00e5r av arbetsmilj\u00f6lagen och Arbetsmilj\u00f6verkets f\u00f6reskrifter. Det \u00e4r fr\u00e5ga om insatser som arbetsgivaren \u00e4r skyldig att genomf\u00f6ra f\u00f6r att f\u00f6rebygga att arbetstagare inte drabbas av oh\u00e4lsa eller olycksfall.\n\nArbetsmilj\u00f6verket har tillsyn \u00f6ver arbetsmilj\u00f6lagen och f\u00f6re-skrifterna och kontrollerar att arbetsgivaren f\u00f6ljer dessa.\n\n"}