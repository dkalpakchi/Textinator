{"url": "/arbetsmiljoarbete-och-inspektioner/skyddsombud-och-arbetsmiljoombud/elevskyddsombud/", "text": "## Din roll som elevskyddsombud\n\nN\u00e4r du har blivit vald till elevskyddsombud ska du g\u00f6ra dig k\u00e4nd bland dem du representerar. Det \u00e4r ju bland annat meningen att eleverna ska kunna g\u00e5 till dig med problem som de beh\u00f6ver f\u00e5 diskuterade i skolledningen. Din uppgift \u00e4r att f\u00f6ra fram elevernas \u00e5sikter och krav p\u00e5 arbetsmilj\u00f6n.\n\nSom elevskyddsombud ska du representera eleverna i arbetsmilj\u00f6fr\u00e5gor. Det g\u00e4ller b\u00e5de den fysiska och den psykosociala milj\u00f6n. Du beh\u00f6ver vara lyh\u00f6rd f\u00f6r hur st\u00e4mningen \u00e4r p\u00e5 skolan och vad som brister i arbetsmilj\u00f6n.\n\nDu beh\u00f6ver ocks\u00e5 k\u00e4nna till reglerna som st\u00e4ller krav p\u00e5 arbetsmilj\u00f6n. Det \u00e4r ocks\u00e5 bra att k\u00e4nna till skollagen och l\u00e4roplanen eftersom de styr skolans undervisning.\n\nSom elevskyddsombud ska du\n\n* vara med p\u00e5 skyddsronder\n* delta i planering av ombyggnad av skolan\n* delta n\u00e4r Arbetsmilj\u00f6verket kommer p\u00e5 inspektion.\nDu ska bevaka att skolan utf\u00f6r skyddsronder b\u00e5de f\u00f6r den fysiska och psykiska milj\u00f6n. Du hittar bra checklistor f\u00f6r skyddsronder som du kan anv\u00e4nda dig av p\u00e5 Prevents webbplats.\n\n## Kontakter med elever, skolledning och personalens skyddsombud\n\nSom elevskyddsombud beh\u00f6ver du informationskanaler till eleverna, skolledningen och l\u00e4rarnas skyddsombud.\n\nI en stor skola kan det kanske vara sv\u00e5rt att samla alla elever samtidigt. Men det \u00e4r bra om eleverna kan samlas i mindre grupper och diskutera milj\u00f6n p\u00e5 skolan. Man kan till exempel bilda arbetsgrupper f\u00f6r olika fr\u00e5gor. Om skolan har en webbplats kan du f\u00f6ra ut information via den, och \u00e4ven ta emot synpunkter.\n\nDet kan vara bra om du f\u00e5r m\u00f6jlighet att tr\u00e4ffa rektorn regelbundet och diskutera skolans arbetsmilj\u00f6.\n\nDu b\u00f6r \u00e4ven se till att du f\u00e5r m\u00f6jlighet att tr\u00e4ffa personalens skyddsombud. Eftersom vi \u00e4r varandras arbetsmilj\u00f6 s\u00e5 har ni s\u00e4kert m\u00e5nga gemensamma fr\u00e5gor. Ensam \u00e4r inte starkast, s\u00e5 tveka inte att diskutera fr\u00e5gor med l\u00e4rarna. Har ni till exempel problem med h\u00f6ga ljudniv\u00e5er i klassrummen s\u00e5 p\u00e5verkas ju l\u00e4rarna lika mycket som eleverna.\n\n"}