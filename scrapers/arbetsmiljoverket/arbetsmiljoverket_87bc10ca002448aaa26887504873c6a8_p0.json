{"url": "/arbetsmiljoarbete-och-inspektioner/arbeta-med-arbetsmiljon/upphandling-och-arbetsmiljo/", "text": "# Upphandling och arbetsmilj\u00f6\n\nDen h\u00e4r sidan v\u00e4nder sig till er som arbetar med upphandlingar, anbudsgivare som l\u00e4mnar in anbud, men ocks\u00e5 till dig som medverkar i arbetsgivarens systematiska arbetsmilj\u00f6arbete.Upphandlare och anbudsgivare har stora m\u00f6jligheter att motverka osund konkurrens i arbetslivet. Genom att st\u00e4lla krav p\u00e5 arbetsmilj\u00f6 redan vid upphandling kan arbetsolyckor och oh\u00e4lsa p\u00e5 arbetsplatserna f\u00f6rebyggas\n\n## F\u00f6r dig som \u00e4r upphandlare/best\u00e4llare\n\nSom upphandlare bidrar du till att motverka osund konkurrens i arbetslivet n\u00e4r du anlitar leverant\u00f6rer som \u00e4r m\u00e5na om att arbetstagarna kan arbete s\u00e4kert och h\u00e4lsosamt. Detta g\u00f6r du genom att st\u00e4lla krav p\u00e5 att leverant\u00f6ren ska f\u00f6lja arbetsmilj\u00f6verkets lagar och regler och bedriva ett systematiskt arbetsmilj\u00f6arbete.\n\n## F\u00f6r dig som \u00e4r anbudsgivare\n\nDu som \u00e4r anbudsgivare och vill bli leverant\u00f6r av tj\u00e4nsten kan bidra till att motverka den osunda konkurrensen vid upphandlingen genom att visa i anbudet att du \u00e4r en ansvarstagande arbetsgivare. Detta g\u00f6r du genom att tala om att du f\u00f6ljer Arbetsmilj\u00f6verkets lagar och regler och bedriver ett systematiskt arbetsmilj\u00f6arbete f\u00f6r att f\u00f6rebygga skador och d\u00f6dsfall under arbetet.\n\n## Vad menar vi med osund konkurrens?\n\nMed osund konkurrens menar vi n\u00e4r man mer eller mindre medvetet och systematiskt bryter mot olika myndigheters regelverk, f\u00f6r att skaffa sig or\u00e4ttvisa konkurrensf\u00f6rdelar gentemot sina konkurrenter. Det kan till exempel handla om att leverant\u00f6ren:\n\n* Inte redovisar f\u00f6retagsinkomst\n* Inte f\u00f6ljer arbetsr\u00e4ttsliga villkor (l\u00f6n, semester, arbetstid)\n* Inte anlitar personer med giltiga arbetstillst\u00e5nd\n* Inte bedriver systematiskt arbetsmilj\u00f6arbete\n* Inte har r\u00e4tt utbildning och kompetens f\u00f6r arbetet\nOsund konkurrens \u00e4r givetvis inte begr\u00e4nsat till arbetsmilj\u00f6fr\u00e5gorna, men det \u00e4r troligt att n\u00e4r f\u00f6retag systematiskt \u00e5sidos\u00e4tter lagar och regler f\u00f6r att f\u00e5 konkurrensf\u00f6rdelar inom omr\u00e5den som l\u00f6neniv\u00e5er, skatter, etc. s\u00e5 \u00e4r det en indikation p\u00e5 att \u00e4ven arbetsmilj\u00f6fr\u00e5gor s\u00e4tts \u00e5t sidan.\n\nUpphandling \u00e4r en kritisk faktor. Offentlig upphandling bed\u00f6ms vara ett s\u00e4rskilt riskomr\u00e5de n\u00e4r det g\u00e4ller den organiserade brottsligheten (rapport 2017, Myndighetsgemensam l\u00e4gesbild om organiserad brottslighet 2018-2019.) Besluten som fattas vid planeringen av upphandlingsdokumenten och val av urvalskriterier \u00e4r av stor betydelse f\u00f6r att motverka den osunda konkurrensen.\n\n"}