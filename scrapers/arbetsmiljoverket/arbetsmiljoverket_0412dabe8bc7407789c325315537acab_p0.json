{"url": "/arbetsmiljoarbete-och-inspektioner/arbetsgivarens-ansvar-for-arbetsmiljon/arbetsmiljoansvar-i-skolan/", "text": "# Arbetsmilj\u00f6ansvar i skolan\n\nDet \u00e4r de f\u00f6rtroendevalda politikerna i kommun\u00adfullm\u00e4ktige och n\u00e4mnder som ytterst har arbetsgivar\u00adansvaret i kommunerna.## Vems \u00e4r ansvaret?\n\nF\u00f6r skolans del inneb\u00e4r det att politikerna i fullm\u00e4ktige ska ge f\u00f6ruts\u00e4ttningarna f\u00f6r arbetsmilj\u00f6\u00adarbetet och politikerna i utbildnings\u00adn\u00e4mnden eller liknande ska se till att arbetsmilj\u00f6\u00adlagen f\u00f6ljs i verksamheten.\n\nPolitikerna har ocks\u00e5 ansvaret f\u00f6r att det finns en \u00f6vergripande arbetsmilj\u00f6\u00adorganisation. I den \u00e4r det viktigt att det tydligt framg\u00e5r vem som ansvarar f\u00f6r att arbets\u00admilj\u00f6\u00adlagen f\u00f6ljs och att verksamhetens chefer har tillr\u00e4ckliga kunskaper och erfarenheter om hur arbetsmilj\u00f6\u00adarbetet kan bedrivas. Det inneb\u00e4r att politikerna ska ge f\u00f6rvaltningschefer, \u00f6vriga chefer och arbets\u00adledare s\u00e5dana f\u00f6ruts\u00e4ttningar att arbetet i deras respektive verksamheter kan bedrivas i enlighet med arbetsmilj\u00f6lagen. Till f\u00f6ruts\u00e4ttningarna h\u00f6r befogenheter, resurser, kunskaper och kompetens.\n\n## Frist\u00e5ende skolor\n\nI frist\u00e5ende skolor \u00e4r huvudmannen arbetsgivare och ytterst ansvarig f\u00f6r arbetsmilj\u00f6n. Huvudmannen kan vara en juridisk eller fysisk person. Huvudmannen ska, liksom f\u00f6r kommunala skolor, ge f\u00f6ruts\u00e4ttningarna f\u00f6r arbetsmilj\u00f6\u00adarbetet och se till att arbetsmilj\u00f6\u00adlagen f\u00f6ljs i verksamheten. Huvudmannen har ansvaret f\u00f6r att det finns en \u00f6vergripande arbetsmilj\u00f6\u00adorganisation. I den \u00e4r det viktigt att det tydligt framg\u00e5r vem som ansvarar f\u00f6r att arbetsmilj\u00f6\u00adlagen f\u00f6ljs och att den frist\u00e5ende skolans chefer har tillr\u00e4ckliga kunskaper och erfarenheter om hur arbetsmilj\u00f6\u00adarbetet kan bedrivas. Huvudmannen f\u00f6r den frist\u00e5ende skolan f\u00f6rdelar oftast arbetsmilj\u00f6\u00aduppgifterna p\u00e5 samma s\u00e4tt som den kommunala n\u00e4mnden.\n\n## Rektorns roll i arbetsmilj\u00f6arbetet\n\nArbetsgivaren har alltid kvar sitt ansvar f\u00f6r arbetsmilj\u00f6n, \u00e4ven om olika uppgifter i arbetsmilj\u00f6\u00adarbetet f\u00f6rdelas. Det \u00e4r vanligt att en kommunal n\u00e4mnd, som ansvarar f\u00f6r en skola, f\u00f6rdelar arbetsmilj\u00f6\u00aduppgifter till rektorn eller skolchefen som i sin tur kan f\u00f6rdela uppgifter p\u00e5 best\u00e4mda personer eller befattningar. F\u00f6r friskolor g\u00e4ller samma princip d\u00e4r huvud\u00admannen oftast g\u00f6r en f\u00f6rdelning av arbetsmilj\u00f6\u00aduppgifterna.\n\nDet \u00e4r viktigt att en uppgift inte faller mellan stolarna, gl\u00f6ms bort eller att samma uppgift l\u00e4ggs p\u00e5 flera personer. Det \u00e4r ocks\u00e5 viktigt att best\u00e4mma vad som ska g\u00e4lla exempelvis vid sjuk\u00adfr\u00e5nvaro och semester. Uppgifterna b\u00f6r beskrivas s\u00e5 tydligt som m\u00f6jligt, s\u00e4rskilt om verksamheten \u00e4r r\u00f6rlig eller bedrivs p\u00e5 olika platser. Det ska vara tydligt f\u00f6r alla i skolan vem som g\u00f6r vad i arbetsmilj\u00f6\u00adarbetet.\n\n"}