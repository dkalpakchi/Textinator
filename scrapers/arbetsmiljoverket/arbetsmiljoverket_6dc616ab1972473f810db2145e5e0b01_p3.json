{"url": "/arbetsmiljoarbete-och-inspektioner/arbetsgivarens-ansvar-for-arbetsmiljon/vad-gor-du-som-arbetsgivare-vid-en-begaran-om-atgarder/", "text": "## N\u00e4r kan skyddsombudet beg\u00e4ra att vi ingriper och vad kan hen inte beg\u00e4ra?\n\nSkyddsombudet v\u00e4nder sig till dig n\u00e4r hen har uppt\u00e4ckt risker i arbetsmilj\u00f6n eller bed\u00f6mer att du inte f\u00f6ljer reglerna om arbetstid. Skyddsombudet ber dig att r\u00e4tta till riskerna. Arbetsmilj\u00f6arbetet bygger p\u00e5 samverkan. F\u00f6rhoppningsvis r\u00e4cker denna f\u00f6rsta kontakt f\u00f6r att du i dialog med skyddsombudet vidtar \u00e5tg\u00e4rder f\u00f6r att minska riskerna. Du som arbetsgivare har ansvar att vidta de \u00e5tg\u00e4rder som beh\u00f6vs f\u00f6r att arbetsmilj\u00f6n ska vara s\u00e4ker.\n\nOm inte denna f\u00f6rsta kontakt inte r\u00e4cker kan skyddsombud beh\u00f6va anv\u00e4nda sin r\u00e4tt att beg\u00e4ra \u00e5tg\u00e4rder med st\u00f6d av sina r\u00e4ttigheter i arbetsmilj\u00f6lagen respektive arbetstidslagen.\n\nSkyddsombudet kan beg\u00e4ra att vi ingriper n\u00e4r det g\u00e4ller hela arbetsmilj\u00f6lagen, f\u00f6rutom n\u00e4r det g\u00e4ller 6 kap i arbetsmilj\u00f6lagen. Reglerna i detta kapitel r\u00e4knas som samverkansfr\u00e5gor. Skyddsombudet kan ocks\u00e5 beg\u00e4ra att vi ingriper n\u00e4r det g\u00e4ller mertid, extra \u00f6vertid och n\u00f6dfalls\u00f6vertid, men bara om inte reglerna ersatts av kollektivavtal. Skyddsombudet f\u00e5r inte sk\u00e4rpa kraven som st\u00e4llts p\u00e5 dig eller f\u00f6r\u00e4ndra sina krav i beg\u00e4ran till oss.\n\nSkyddsombudet kan inte beg\u00e4ra att vi ingriper i samverkansfr\u00e5gor, till exempel att f\u00e5 ut handlingar som hen beg\u00e4rt fr\u00e5n arbetsgivaren, att hen upplever sig hindrad fr\u00e5n att ut\u00f6va sitt uppdrag som skyddsombud, att du inte informerar tillr\u00e4ckligt om dina planer f\u00f6r verksamhetens ekonomi eller produktion, att personalen inte litar p\u00e5 sin arbetsgivare eller upplever att arbetsgivaren straffar kritik med uteblivna l\u00f6ne\u00f6kningar, uteblivna befordringar och liknande. Det \u00e4r fr\u00e5gor skyddsombudet kan ta upp med de fackliga organisationerna p\u00e5 sin arbetsplats.\n\nSkyddsombudet kan inte heller beg\u00e4ra att vi ingriper n\u00e4r det g\u00e4ller arbetsgivarens skyldigheter enligt medbest\u00e4mmandelagen (MBL), arbetsgivarens personalpolicy, s\u00e5dant som regleras i lagen om anst\u00e4llningsskydd (LAS), aff\u00e4rsm\u00e4ssiga strategier, konflikthantering p\u00e5 individniv\u00e5 och tolkning av kollektivavtal.\n\n## H\u00e4r hittar du mer information\n\nDu hittar mer information i arbetsmilj\u00f6lagen 6 kap. 6 \u00a7 och i arbetstidslagen 19 a \u00a7.\n\n"}