{"url": "/arbetsmiljoarbete-och-inspektioner/skyddsombud-och-arbetsmiljoombud/begaran-om-atgarder-kring-arbetsmiljo-och-arbetstider-6-6a/", "text": "# Beg\u00e4ran om \u00e5tg\u00e4rder kring arbetsmilj\u00f6 och arbetstider (6:6a)\n\nSkyddsombud kan g\u00f6ra en beg\u00e4ran om \u00e5tg\u00e4rder kring arbetsmilj\u00f6 eller arbetstider (med st\u00f6d av arbetsmilj\u00f6lagen 6 kap 6 a\u00a7).Om en arbetstagare eller du som skyddsombud uppt\u00e4cker risker i arbetsmilj\u00f6n eller att arbetsgivaren inte f\u00f6ljer reglerna om arbetstid tar ni kontakt med arbetsgivaren och ber att riskerna r\u00e4ttas till. Oftast r\u00e4cker det f\u00f6r att arbetsgivaren ska g\u00f6ra vad som beh\u00f6vs f\u00f6r att arbetsmilj\u00f6n ska bli bra. Som arbetstagare v\u00e4nder du dig till ditt skyddsombud om chefen inte agerar.\n\nOm denna kontakt inte r\u00e4cker kan du som skyddsombud beh\u00f6va anv\u00e4nda din r\u00e4tt att beg\u00e4ra \u00e5tg\u00e4rder. Det g\u00f6r du med st\u00f6d av 6 kap. 6a \u00a7 arbetsmilj\u00f6lagen n\u00e4r det g\u00e4ller arbetsmilj\u00f6fr\u00e5gor och 19a \u00a7 arbetstidslagen n\u00e4r det g\u00e4ller mertid, extra \u00f6vertid och n\u00f6dfalls\u00f6vertid.\n\nEtt lokalt skyddsombud kan enbart beg\u00e4ra \u00e5tg\u00e4rder inom det egna skyddsomr\u00e5det. Skyddsombud har bara r\u00e4tt att beg\u00e4ra \u00e5tg\u00e4rder enligt 19a \u00a7 arbetstidslagen om arbetstidslagens regler inte ersatts av kollektivavtal. Om reglerna har ersatts av kollektivavtal \u00e4r det ist\u00e4llet de fackliga organisationerna och arbetsgivaren som ska bevaka att avtalet f\u00f6ljs, varken skyddsombud eller Arbetsmilj\u00f6verket kan agera d\u00e5.\n\nS\u00e5 h\u00e4r g\u00f6r du som skyddsombud en beg\u00e4ran om \u00e5tg\u00e4rder:\n\n2 S\u00f6k upp arbetsgivaren och p\u00e5tala de risker du ser i arbetsmilj\u00f6n. F\u00f6rs\u00f6k alltid i f\u00f6rsta hand l\u00f6sa fr\u00e5gan tillsammans genom dialog.\n4 Om inte detta r\u00e4cker s\u00e5 kan du skriva ett brev, eller ett mejl till arbetsgivaren d\u00e4r du mycket tydligt och konkret beskriver riskerna i arbetsmilj\u00f6n eller n\u00e4r det g\u00e4ller mertid, extra \u00f6vertid och n\u00f6dfalls\u00f6vertid och vad du vill att arbetsgivaren ska g\u00f6ra f\u00f6r \u00e5tg\u00e4rder. \u00c5tg\u00e4rderna kan b\u00e5de vara att unders\u00f6ka arbetsmilj\u00f6n och /eller r\u00e4tta till en konkret brist. Ju tydligare och mer konkret du beskriver riskerna och vad du vill att arbetsgivaren ska g\u00f6ra \u2013 desto b\u00e4ttre!\n6 Skriv i brevet att du anv\u00e4nder din r\u00e4tt enligt 6 kap 6a\u00a7 arbetsmilj\u00f6lagen (eller 19a arbetstidslagen) och n\u00e4r du senast vill ha ett svar av arbetsgivaren. Det \u00e4r viktigt att du inte s\u00e4tter svarstiden f\u00f6r sn\u00e4vt, utan ger arbetsgivaren en rimlig tid att l\u00e4mna sitt svar eller g\u00f6ra \u00e5tg\u00e4rder.\n8 L\u00e4mna \u00f6ver dokumentet till arbetsgivaren och be hen att skriva under att hen har tagit emot beg\u00e4ran om \u00e5tg\u00e4rder. Observera att du inte ska skicka din beg\u00e4ran f\u00f6r k\u00e4nnedom till oss, utan enbart l\u00e4mna \u00f6ver dokumentet till arbetsgivaren.\n10 Innan svarstiden \u00e4r slut ska arbetsgivaren l\u00e4mna information till dig om vilka \u00e5tg\u00e4rder som hen planerar eller \u00e4r genomf\u00f6rda. Arbetsgivaren ska \u00e4ven se till att skyddsombud ges m\u00f6jlighet att medverka i att komma till r\u00e4tta med riskerna. Om svaret dr\u00f6jer s\u00f6k d\u00e5 g\u00e4rna upp arbetsgivaren och fr\u00e5ga varf\u00f6r.Om arbetsgivarens svar kommit in innan svarstiden \u00e4r slut och du \u00e4r n\u00f6jd med arbetsgivarens svar g\u00f6r du ingen beg\u00e4ran om ingripande till oss.\n12 Om arbetsgivarens svar inte kommit in innan svarstiden \u00e4r slut eller om du inte \u00e4r n\u00f6jd med svaret kan du v\u00e4nda dig till oss. Du fyller d\u00e5 i v\u00e5r blankett och skickar den till oss tillsammans med en kopia av din beg\u00e4ran och arbetsgivarens eventuella svar. Observera att du inte f\u00e5r sk\u00e4rpa kraven eller \u00e4ndra p\u00e5 kraven som st\u00e4llts p\u00e5 arbetsgivaren i din beg\u00e4ran till oss. Du kan d\u00e4remot ta tillbaka din beg\u00e4ran om ingripande n\u00e4r som helst. I de fall du delvis har accepterat arbetsgivarens svar men till exempel inte tidsplanen f\u00f6r \u00e5tg\u00e4rderna \u00e4r det bra om det framg\u00e5r av din beg\u00e4ran till oss.\n14 N\u00e4r dokumenten har kommit\u00a0 in till Arbetsmilj\u00f6verket kontrollerar vi att de formella kraven i 6 kap. 6a \u00a7 arbetsmilj\u00f6lagen respektive 19a \u00a7 arbetstidslagen \u00e4r uppfyllda. \u00c4r de formella kraven uppfyllda pr\u00f6var vi din beg\u00e4ran. Oftast sker det genom en eller flera inspektioner. Observera att vi enbart pr\u00f6var det som du har beg\u00e4rt i din framst\u00e4llan. V\u00e5r pr\u00f6vning leder fram till ett beslut om f\u00f6rel\u00e4ggande (vi tvingar arbetsgivaren att genomf\u00f6ra \u00e5tg\u00e4rder) eller f\u00f6rbud (vi tvingar arbetsgivaren att sluta med n\u00e5got som inte \u00e4r till\u00e5tet) eller till ett beslut om att vi inte beslutar om f\u00f6rel\u00e4ggande eller f\u00f6rbud.\n16 B\u00e5de du som skyddsombud och arbetsgivaren kan \u00f6verklaga v\u00e5rt beslut. Om det blir aktuellt f\u00f6r dig att \u00f6verklaga \u00e4r det viktigt att k\u00e4nna till att du inte har r\u00e4tt att \u00f6verklaga om det finns ett huvudskyddsombud. D\u00e5 \u00e4r det huvudskyddsombudet som ska \u00f6verklaga.\n"}