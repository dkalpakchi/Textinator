{"url": "/arbetsmiljoarbete-och-inspektioner/arbetsgivarens-ansvar-for-arbetsmiljon/arbetsmiljoansvar-i-skolan/", "text": "## Myndigheter som arbetar f\u00f6r en bra arbetsmilj\u00f6 i skolan\n\nDet finns flera myndigheter som arbetar f\u00f6r att elever och personal i skolan ska ha en bra arbetsmilj\u00f6 och en fungerande arbetssituation i skolan.\n\nSkolverket styr, st\u00f6djer, f\u00f6ljer upp och utv\u00e4rderar kommuners och skolors arbete med syftet att f\u00f6rb\u00e4ttra kvaliteten och resultaten i verksamheterna.\n\nSkolinspektionen granskar skolor och bed\u00f6mer ans\u00f6kningar om att driva frist\u00e5ende skola. De har tillsynsansvar f\u00f6r skola, vuxenutbildning, fritidshem, f\u00f6rskola och annan pedagogisk verksamhet. M\u00e5let \u00e4r en god utbildning i en trygg milj\u00f6.\n\nBarn- och elevombudet (BEO) arbetar f\u00f6r att motverka kr\u00e4nkningar och trakasserier av barn och elever. Tillsammans med Skolinspektionen \u00f6vervakar BEO 6 kapitlet i skollagen som g\u00e4ller kr\u00e4nkande behandling. Anm\u00e4lningar om kr\u00e4nkningar av elever ska g\u00f6ras till BEO. De utreder anm\u00e4lningarna och kan f\u00f6retr\u00e4da enskilda barn och elever i domstol.\n\nDiskrimineringsombudsmannen (DO) arbetar mot diskriminering som har samband med k\u00f6n, k\u00f6nsidentitet eller k\u00f6nsuttryck, etnisk tillh\u00f6righet, religion eller annan trosuppfattning, funktions\u00adneds\u00e4ttning, sexuell l\u00e4ggning och \u00e5lder. Anm\u00e4lningar om diskriminering/trakasserier av elever ska g\u00f6ras till DO.\n\n"}