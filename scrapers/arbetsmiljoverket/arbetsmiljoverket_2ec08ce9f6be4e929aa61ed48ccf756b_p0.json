{"url": "/arbetsmiljoarbete-och-inspektioner/arbetsgivarens-ansvar-for-arbetsmiljon/anmal-arbetsskada-dodsfall-och-allvarliga-tillbud-till-arbetsmiljoverket/", "text": "# Anm\u00e4l arbetsskada, d\u00f6dsfall och allvarliga tillbud till Arbetsmilj\u00f6verket\n\nN\u00e4r det intr\u00e4ffar en allvarlig personskada eller d\u00f6dsfall p\u00e5 en arbetsplats har arbetsgivaren skyldighet att anm\u00e4la det till oss. Detsamma g\u00e4ller skador i samband med arbetet som drabbat flera arbetstagare samtidigt och tillbud som inneburit allvarlig fara f\u00f6r liv eller h\u00e4lsa. Det st\u00e5r i arbetsmilj\u00f6lagen, 3 kap. 3 a \u00a7.Anm\u00e4lan ska g\u00f6ras utan dr\u00f6jsm\u00e5l, vilket betyder att det helst ska ske samma dag.\n\nDet som ska anm\u00e4las \u00e4r\n\n* d\u00f6dsfall\n* sv\u00e5rare personskador\n* skador i arbetet som drabbat flera arbetstagare samtidigt\n* allvarliga tillbud, det vill s\u00e4ga h\u00e4ndelse som inneburit allvarlig fara f\u00f6r liv eller h\u00e4lsa\n## Varf\u00f6r ska arbetsgivaren anm\u00e4la allvarliga h\u00e4ndelser?\n\nDet \u00e4r ett krav i arbetsmilj\u00f6lagen. V\u00e5rt uppdrag \u00e4r att arbeta f\u00f6r att ingen ska beh\u00f6va skada sig eller bli sjuk p\u00e5 grund av jobbet. Vi beh\u00f6ver f\u00e5 reda p\u00e5 vad som har h\u00e4nt s\u00e5 fort som m\u00f6jligt f\u00f6r att kunna bed\u00f6ma om vi beh\u00f6ver g\u00f6ra en inspektion eller p\u00e5 n\u00e5got annat s\u00e4tt komma i kontakt med arbetsgivaren.\n\n## Vad kan en sv\u00e5rare personskada vara?\n\nEn sv\u00e5rare personskada \u00e4r n\u00e5got som leder till:\n\n* f\u00f6rlust av en kroppsdel\n* fraktur p\u00e5 ett ben i kroppen\n* kraftig bl\u00f6dning\n* skada p\u00e5 sinnesorgan, exempelvis syn eller h\u00f6rsel\n* stor skada p\u00e5 nerver, muskler eller senor\n* skada p\u00e5 inre organ, s\u00e5som p\u00e5 lungor, hj\u00e4rta, lever, njurar, mags\u00e4ck och tarmar\n* andra eller tredje gradens br\u00e4nnskada\n* br\u00e4nn- eller kylskada som omfattar mer \u00e4n fem procent av kroppsytan\n* l\u00e5ngvarig sjukdom eller framtida men, till exempel nedsatt funktion i kroppsdel p\u00e5 grund av br\u00e4nnskada\nDet kan \u00e4ven r\u00f6ra sig om h\u00e4ndelser som drabbat n\u00e5gon psykiskt, till exempel ett chocktillst\u00e5nd vid hot om v\u00e5ld, r\u00e5n eller vid trafikolyckor.\n\n## Skador i arbetet som drabbat flera arbetstagare samtidigt \u2013 vad kan det vara?\n\nExempel p\u00e5 s\u00e5dana h\u00e4ndelser \u00e4r om det\n\n* intr\u00e4ffat en brand p\u00e5 en arbetsplats och flera arbetstagare f\u00e5r andningsbesv\u00e4r och lindrigare skador p\u00e5 andningsv\u00e4gar\n* skett ett utsl\u00e4pp av ett kemiskt \u00e4mne och flera arbetstagare f\u00e5r lindriga skador p\u00e5 huden eller visar sjukdomssymptom\n"}