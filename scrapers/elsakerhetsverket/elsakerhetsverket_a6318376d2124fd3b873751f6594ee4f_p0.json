{"url": "/yrkespersoner/elinstallator/att-arbeta-med-elinstallationer/", "text": "# Att arbeta med elinstallationer\n\nEl \u00e4r farligt och d\u00e4rf\u00f6r finns det reglerat hur och av vem som elinstallationsarbete i Sverige f\u00e5r utf\u00f6ras. Det \u00e4r elinstallationsf\u00f6retagen som \u00e4r ansvariga f\u00f6r att elinstallationsarbete utf\u00f6rs enligt g\u00e4llande regler. Ett verktyg f\u00f6r att s\u00e5 ska ske \u00e4r f\u00f6retagens egenkontrollprogram. F\u00f6r att f\u00e5 lov att arbeta med elinstallationer m\u00e5ste man ing\u00e5 i ett s\u00e5dant.\n\n## Regelverk styr\n\nEl \u00e4r farligt och f\u00f6r att f\u00f6rebygga risk f\u00f6r skador p\u00e5 person och egendom till f\u00f6ljd av bristf\u00e4llig eller felaktig installation av elektriska starkstr\u00f6msanl\u00e4ggningar \u00e4r det reglerat hur och av som f\u00e5r arbeta med elinstallationsarbete.\n\nDen 1 juli 2017 b\u00f6rjade den nya els\u00e4kerhetslagen att g\u00e4lla. Det innebar att Sverige fick ett helt nytt system f\u00f6r vilka krav som g\u00e4ller f\u00f6r utf\u00f6rande av elinstallationer. Els\u00e4kerhetsverket \u00e4r tillsynsmyndighet n\u00e4r det g\u00e4ller de olika akt\u00f6rernas skyldigheter enligt els\u00e4kerhetslagen och tillh\u00f6rande f\u00f6reskrifter.\n\n## F\u00f6retagets ansvar\n\nDe nya best\u00e4mmelserna inneb\u00e4r att f\u00f6retag och organisationer som yrkesm\u00e4ssigt utf\u00f6r elinstallationsarbeten \u00e4r s\u00e5 kallade elinstallationsf\u00f6retag. Det \u00e4r elinstallationsf\u00f6retagen som \u00e4r ansvariga f\u00f6r att elinstallationsarbetet utf\u00f6rs enligt g\u00e4llande regler, vilken kompetens som f\u00f6retaget m\u00e5ste ha och hur man ska s\u00e4kerst\u00e4lla kompetensen hos de som utf\u00f6r arbetet f\u00f6r f\u00f6retagets r\u00e4kning. Framf\u00f6rallt ska f\u00f6retagen ocks\u00e5 se till att uppfylla kravet p\u00e5 att det finns ett egenkontrollprogram uppr\u00e4ttat f\u00f6r verksamheten.\n\nI det tidigare systemet var det elinstallat\u00f6ren som hade ett personligt ansvar f\u00f6r att utf\u00f6rande av elinstallationsarbete blev r\u00e4tt. Detta genom att ha \u00f6verinseende \u00f6ver kollegor som sj\u00e4lva inte var auktoriserade elinstallat\u00f6rer. Men \u00f6verinseendefunktionen och det personliga ansvaret finns inte l\u00e4ngre kvar, det har ersatts av egenkontrollprogram och f\u00f6retagaransvar.\n\nP\u00e5 nedanst\u00e5ende l\u00e4nkar kan du l\u00e4sa mer om vad elinstallationsf\u00f6retagens ansvar omfattar.\n\n"}