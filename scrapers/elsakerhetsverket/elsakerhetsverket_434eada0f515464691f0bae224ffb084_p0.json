{"url": "/yrkespersoner/elinstallator/vad-ar-auktorisation/", "text": "# Vad \u00e4r auktorisation?\n\nElinstallat\u00f6r \u00e4r ett reglerat yrke och det kr\u00e4vs en auktorisation f\u00f6r att f\u00e5 ut\u00f6va det. En auktorisation ans\u00f6ker man om hos Els\u00e4kerhetsverket. Det finns olika typer av auktorisationer beroende p\u00e5 vilka elinstallationsarbeten som ska utf\u00f6ras.\n\n## Reglerat yrke\n\nDet finns yrken som \u00e4r reglerade genom att det i svensk lag finns definierat vad som kr\u00e4vs f\u00f6r att f\u00e5 arbeta inom yrket, till exempel en viss examen eller en auktorisation, legitimation eller annat formellt erk\u00e4nnande. Elinstallat\u00f6r \u00e4r ett reglerat yrke.\n\nOm man vill bli elinstallat\u00f6r m\u00e5ste man ans\u00f6ka om en auktorisation hos Els\u00e4kerhetsverket. F\u00f6r att f\u00e5 en auktorisation st\u00e4lls ett utbildningskrav och ett krav p\u00e5 praktisk erfarenhet. Kraven regleras i Els\u00e4kerhetsverkets auktorisationsf\u00f6reskrifter ELS\u00c4K-FS 2017:4. Du kan ocks\u00e5 l\u00e4sa mer om vad som kr\u00e4vs p\u00e5 v\u00e5ra sidor Utbildning och Praktisk erfarenhet.\n\nAlla som har en auktorisation som elinstallat\u00f6r finns registrerade hos Els\u00e4kerhetsverket.\n\n## Auktorisationstyper\n\nDet finns olika typer av auktorisationer som elinstallat\u00f6r. Beroende p\u00e5 vilken auktorisationstyp man har, har man r\u00e4tt att utf\u00f6ra olika typer av elinstallationsarbeten.\n\n## Vad f\u00e5r man g\u00f6ra n\u00e4r man har en auktorisation?\n\nN\u00e4r en auktoriserad elinstallat\u00f6r arbetar yrkesm\u00e4ssigt m\u00e5ste han eller hon arbeta inom ramen f\u00f6r ett elinstallationsf\u00f6retags egenkontrollprogram. Det \u00e4r d\u00e5 egenkontrollprogrammet som styr vilka typer av arbeten som personen f\u00e5r utf\u00f6ra f\u00f6r f\u00f6retagets r\u00e4kning.\n\nN\u00e4r man har en auktorisation som elinstallat\u00f6r f\u00e5r man ocks\u00e5 lov att utf\u00f6ra elinstallationsarbete privat, det vill s\u00e4ga utan att arbetet \u00e4r p\u00e5 uppdrag av ett elinstallationsf\u00f6retag. Men det f\u00e5r d\u00e5 inte vara yrkesm\u00e4ssigt och det f\u00e5r bara vara s\u00e5dana elinstallationsarbeten som auktorisationen omfattar.\n\nH\u00e4r kan du l\u00e4sa mer om vad som g\u00e4ller generellt n\u00e4r man ska arbeta med el.\n\n"}