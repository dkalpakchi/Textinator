{"text": "De flesta maskinmont\u00f6rer arbetar vid industrif\u00f6retag. En del maskinmont\u00f6rer reser till kunder, \u00e4ven utomlands, och monterar maskinanl\u00e4ggningar. De kan d\u00e5 kallas resemont\u00f6rer.\n\n### Arbetsuppgifter\n\nMonteringsarbetet varierar mycket mellan olika maskinkonstruktioner och vilken organisation f\u00f6retaget har. Montering brukar ske i olika led d\u00e4r detaljer monteras ihop till st\u00f6rre enheter, vilket kallas detaljmontering. I slutmonteringen monteras sedan delarna ihop till en f\u00e4rdig maskin. Olika prov och kontroller g\u00f6rs vid detaljmontering och slutmontering.\n\nMaskinmont\u00f6ren lyfter in och kopplar samman maskindelar med r\u00f6r, slangar, kablar och fiberledningar. Mont\u00f6ren skruvar, svetsar och kopplar samman delarna till en f\u00e4rdig produkt. Fels\u00f6kning och justering g\u00f6rs vid behov. N\u00e4r monteringen \u00e4r klar k\u00f6rs maskinen i ett sluttest.\n\nRitningsl\u00e4sning \u00e4r en viktig del av monteringsarbetet. Det kan exempelvis vara mekaniska ritningar, byggritningar eller elektronikritningar. Det g\u00e4ller ocks\u00e5 att f\u00f6lja kundens \u00f6nskem\u00e5l och \u00f6vriga instruktioner.\n\nN\u00e4stan alla maskiner har automationssystem. Maskiner som monteras i en fastighet \u00e4r ofta komplext uppbyggda av mekaniska delar d\u00e4r ocks\u00e5 elektriska system, elektroniska \u00f6vervaknings- och styrsystem samt datoriserade enheter ing\u00e5r.\n\nIbland monteras delar av maskinsystem f\u00f6r export till slutmontering utomlands och ibland kan delvis monterade system importeras till Sverige. St\u00f6rre maskiner byggs upp i fabriker, n\u00e4r de \u00e4r f\u00e4rdigmonterade och k\u00f6rklara monteras de ned f\u00f6r transport till best\u00e4llaren som monterar och s\u00e4tter ig\u00e5ng maskinen.\n\n### Arbetsmilj\u00f6\n\nResor ing\u00e5r ofta i arbetet. Inom industrin ing\u00e5r man ofta i arbetslag och v\u00e4xlar mellan olika arbetsuppgifter. Arbetslaget har ansvar f\u00f6r sin produktion n\u00e4r det g\u00e4ller exempelvis att best\u00e4lla material och h\u00e5lla leveranstider.\n\n### Arbetstider\n\nSkiftarbete kan f\u00f6rekomma, vanligtvis f\u00f6rmiddags- och eftermiddagsskift."}