{"text": "## Psykoterapeut\n\nDe flesta psykoterapeuter arbetar inom h\u00e4lso- och sjukv\u00e5rden, oftast inom psykiatrin men \u00e4ven p\u00e5 v\u00e5rdcentraler och f\u00f6retagsh\u00e4lsor. Ett annat arbetsomr\u00e5de \u00e4r familjer\u00e5dgivning inom kommunal verksamhet. En del psykoterapeuter \u00e4r egna f\u00f6retagare som bedriver egen terapi och handledning, ibland kombinerat med en anst\u00e4llning.\n\n### Arbetsuppgifter\n\nPsykoterapeuter ger psykoterapeutisk och psykoanalytisk behandling genom samtal med individer, familjer och grupper. De arbetar med att unders\u00f6ka psykiska problem, kartl\u00e4gga hinder och m\u00f6jligheter och hj\u00e4lpa patienten att hitta \u00e5tg\u00e4rder f\u00f6r att hantera problemen. Patienter kan s\u00f6ka hj\u00e4lp f\u00f6r till exempel depressioner, fobier, personlighetsst\u00f6rningar, \u00e5ngesttillst\u00e5nd och \u00e4tst\u00f6rningar.\n\nDen psykoterapeutiska behandlingen kan ske som kort- eller l\u00e5ngtidsterapi. Korttidsterapi brukar vara mellan 12-40 samtal och l\u00e5ngtidsterapi p\u00e5g\u00e5r ofta under flera \u00e5r. Behandlingen kan till exempel g\u00e5 ut p\u00e5 att f\u00f6r\u00e4ndra beteenden som patienten hindras av eller att patienten ska komma i kontakt med sina k\u00e4nslor, f\u00f6rst\u00e5 och acceptera dem.\n\nPsykoterapi \u00e4r ett samlingsbegrepp f\u00f6r olika behandlingsformer. Metoderna skiljer sig \u00e5t beroende p\u00e5 vilken form av psykoterapi man arbetar med. Exempel p\u00e5 psykoterapiformer \u00e4r psykoanalytisk och psykodynamisk terapi och kognitiv beteendeterapi. \n\nPsykoanalys \u00e4r en l\u00e5ngvarig terapimetod som kr\u00e4ver intensiv kontakt med patienten, ofta flera g\u00e5nger i veckan under flera \u00e5rs tid.\n\nPsykodynamisk psykoterapi kan betraktas som en samarbetsrelation mellan tv\u00e5 m\u00e4nniskor, patienten och psykoterapeuten. I samspel med varandra s\u00f6ker de orsak till och f\u00f6rst\u00e5else f\u00f6r patientens problem och lidande.\n\nKognitiv beteendeterapi (KBT) utg\u00e5r fr\u00e5n att m\u00e4nniskans tankar, k\u00e4nslor och beteenden p\u00e5 ett \u00f6msesidigt s\u00e4tt styr och p\u00e5verkar varandra. I arbetet ing\u00e5r att ge patienten olika uppgifter att arbeta med mellan terapisamtalen. Inom KBT s\u00e4tter terapeuten upp olika m\u00e5l tillsammans med patienten som man sedan arbetar mot.\n\nL\u00e4s mer om <a href=\"http://www.arbetsformedlingen.se/For-arbetssokande/Yrke-och-framtid/Yrken-A-O.html?url=1119789672/Yrken/YrkesBeskrivning.aspx?iYrkeId=83&amp;sv.url=12.78280711d502730c1800072\" target=\"_blank\">familjer\u00e5dgivare</a> i separat yrkesbeskrivning."}