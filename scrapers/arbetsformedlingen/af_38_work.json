{"text": "## Fordonslackerare\n\nFordonslackerare arbetar p\u00e5 verkst\u00e4der som \u00e4r specialiserade p\u00e5 lackering eller p\u00e5 st\u00f6rre skadeverkst\u00e4der d\u00e4r fler yrkesgrupper arbetar, exempelvis bilskadereparat\u00f6rer.\n\n### Arbetsuppgifter\n\nFordonslackerare arbetar med att \u00e5terst\u00e4lla lacken p\u00e5 skadade fordon. Det kan vara personbilar, lastvagnar och bussar. Fordonslackeraren bearbetar karosser och detaljer s\u00e5 att lacken f\u00e5r samma yta och kul\u00f6r som f\u00f6re skadan skedde. I arbetet anv\u00e4nder lackeraren olika verktyg som slipmaskiner, spackelspadar och lackeringssprutor.\n\nInnan lackeringsmomentet tar vid kr\u00e4vs ett noggrant grundarbete som \u00e4r avg\u00f6rande f\u00f6r slutresultatet. I arbetet ing\u00e5r att maskera, slipa och spackla. Maskering inneb\u00e4r att t\u00e4cka den yta p\u00e5 fordonet som inte ska bearbetas. D\u00e4refter slipas och spacklas skadan. Lackeraren g\u00f6r en f\u00e4rganalys och f\u00e4rgblandning f\u00f6r att f\u00e5 fram r\u00e4tt kul\u00f6r till fordonet.\n\nDet finns \u00e4ven mindre omr\u00e5den att specialisera sig p\u00e5 inom fordonslackering, exempelvis foliering och motivlackering. Foliering inneb\u00e4r att kl\u00e4 fordonet med en tunn folie f\u00f6r att f\u00f6r\u00e4ndra utseendet. Motivlackering kan exempelvis handla om att s\u00e4tta motiv p\u00e5 f\u00f6retagsbilar.\n\n### Arbetsmilj\u00f6\n\nS\u00e4kerheten \u00e4r mycket viktig i arbetet. Fordonslackeraren anv\u00e4nder helt\u00e4ckande skyddsutrustning och friskluftsmask i sprutboxen. En fordonslackerare kan sj\u00e4lv utf\u00f6ra alla arbetsmoment eller vara specialiserad p\u00e5 en uppgift. En del fordonslackerare arbetar i arbetslag och d\u00e5 kan flera lackerare jobba med olika moment p\u00e5 samma skada."}