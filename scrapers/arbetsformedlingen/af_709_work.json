{"text": "De flesta socialf\u00f6rs\u00e4kringshandl\u00e4ggare arbetar p\u00e5 F\u00f6rs\u00e4kringskassan. En annan vanlig arbetsplats \u00e4r en arbetsl\u00f6shetskassa, \u00e4ven kallat A-kassa. A-kassorna \u00e4r ofta inriktade p\u00e5 en bransch.\n\n### Arbetsuppgifter\n\nEn socialf\u00f6rs\u00e4kringshandl\u00e4ggare hj\u00e4lper m\u00e4nniskor att ta del av socialf\u00f6rs\u00e4kringen vid behov. Det handlar b\u00e5de om ekonomisk ers\u00e4ttning och personligt st\u00f6d vid exempelvis sjukdom eller arbetsl\u00f6shet.\n\nP\u00e5 F\u00f6rs\u00e4kringskassan hj\u00e4lper handl\u00e4ggaren kunder s\u00e5 att r\u00e4tt person f\u00e5r r\u00e4tt ers\u00e4ttning i r\u00e4tt tid. Varje kund har en unik situation och beh\u00f6ver m\u00f6tas utifr\u00e5n sina specifika behov. Utredningarna g\u00f6rs utifr\u00e5n g\u00e4llande regelverk. Det finns tre yrkesroller, som alla kan ha olika inriktningar:\n\nF\u00f6rs\u00e4kringshandl\u00e4ggare g\u00f6r utredningar, beslutar om ers\u00e4ttning och g\u00f6r utbetalningar f\u00f6r de personer som beviljas ers\u00e4ttning. Arbetsuppgifterna \u00e4r i huvudsak administrativa. Vid behov tar handl\u00e4ggaren kontakt med kunder och samarbetspartners via telefon, brev eller e-post.\n\nPersonlig handl\u00e4ggare arbetar med att st\u00f6dja m\u00e4nniskor vid sjukdom, skada eller funktionsneds\u00e4ttning. Handl\u00e4ggaren m\u00f6ter kunderna via personligt m\u00f6te, i telefon eller skriftligt. M\u00e5let \u00e4r att st\u00f6det ska, om det \u00e4r m\u00f6jligt, leda till att personen kan klara sig sj\u00e4lv och sin f\u00f6rs\u00f6rjning. Samarbete sker med arbetsgivare och myndigheter, exempelvis Arbetsf\u00f6rmedlingen eller h\u00e4lso- och sjukv\u00e5rden.\n\nF\u00f6rs\u00e4kringsutredare g\u00f6r utredningar och analyser av underlag, exempelvis l\u00e4karintyg. Arbetsuppgifterna \u00e4r i huvudsak administrativa. Dokumentation sker l\u00f6pande i alla \u00e4renden. Utredaren fattar beslut och kommunicerar dessa. Vid behov tar utredaren kontakt med kunder och samarbetspartners.\n\nP\u00e5 en A-kassa arbetar handl\u00e4ggaren med att utreda, bed\u00f6ma och besluta om r\u00e4tt till ers\u00e4ttning under arbetsl\u00f6shet. Handl\u00e4ggaren informerar medlemmarna i A-kassan om villkoren i arbetsl\u00f6shetsf\u00f6rs\u00e4kringen. I arbetet ing\u00e5r m\u00e5nga kontakter med medlemmar, myndigheter och arbetsgivare.\n\n### Arbetstider\n\nSocialf\u00f6rs\u00e4kringshandl\u00e4ggare arbetar oftast vanliga kontorstider."}