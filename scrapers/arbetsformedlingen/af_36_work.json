{"text": "## Bildl\u00e4rare\n\nDe flesta bildl\u00e4rare undervisar i grundskolan eller gymnasieskolan. De kan ocks\u00e5 undervisa p\u00e5 folkh\u00f6gskolan, studief\u00f6rbund eller inom h\u00f6gskolan. I grundskolan undervisar bildl\u00e4rare i bild och i fria val och i gymnasieskolan undervisar de framf\u00f6rallt i estetisk verksamhet och i bild\u00e4mnen p\u00e5 estetiska programmet och mediaprogrammet.\n\n### Arbetsuppgifter&nbsp;\n\nUnder lektionerna f\u00e5r eleverna \u00f6va sig i att teckna och m\u00e5la och ocks\u00e5 att fotografera, videofilma och att ta datorn till hj\u00e4lp f\u00f6r att g\u00f6ra bilder. Bildl\u00e4raren ska inte bara l\u00e4ra ut utan ocks\u00e5 v\u00e4cka intresse f\u00f6r \u00e4mnet.&nbsp;\n\nUndervisningen ska utveckla elevernas f\u00f6rm\u00e5ga att uttrycka sig med bildspr\u00e5k, men \u00e4ven \u00f6ka f\u00f6rst\u00e5elsen f\u00f6r att bilder ber\u00e4ttar, informerar, underh\u00e5ller och f\u00f6rmedlar budskap. Eleverna ska l\u00e4ra sig att analysera och tolka bilder, men ocks\u00e5 att v\u00e5ga ifr\u00e5gas\u00e4tta det budskap som bilden f\u00f6rmedlar. M\u00e5len f\u00f6r undervisningen finns angivna i l\u00e4roplanen, men bildl\u00e4raren har stor frihet att tillsammans med eleverna l\u00e4gga upp undervisningen i \u00e4mnet.\n\nTill bildl\u00e4rarens arbetsuppgifter h\u00f6r ocks\u00e5 att planera och f\u00f6rbereda lektionerna, k\u00f6pa in arbetsmaterial och se till att den tekniska utrustningen, till exempel kameror, filmkameror och projektorer fungerar. Ibland ordnar bildl\u00e4raren utst\u00e4llningar med de arbeten eleverna gjort. Det \u00e4r ocks\u00e5 viktigt att bildl\u00e4raren f\u00f6ljer utvecklingen inom bildomr\u00e5det, tar till sig de nyheter som kommer och f\u00f6r in dem i undervisningen.&nbsp;\n\nFramf\u00f6rallt i grundskolan arbetar bildl\u00e4raren ofta i ett arbetslag och planerar undervisningen i samverkan med de \u00f6vriga l\u00e4rarna. I arbetslaget diskuteras ocks\u00e5 hur man ska hj\u00e4lpa elever som beh\u00f6ver extra st\u00f6d samt l\u00e4gger upp temadagar f\u00f6r eleverna och studiedagar f\u00f6r l\u00e4rarna. Bildl\u00e4raren kan ha ett s\u00e4rskilt ansvar f\u00f6r en grupp elever. D\u00e5 h\u00e5lls utvecklingssamtal med eleven och f\u00f6r\u00e4ldrarna d\u00e4r elevens studieresultat och sociala situation g\u00e5s igenom. Bildl\u00e4raren samarbetar ibland ocks\u00e5 med elevv\u00e5rdspersonalen."}