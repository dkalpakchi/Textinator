{"text": "De flesta veterin\u00e4rer arbetar p\u00e5 djursjukhus eller djurkliniker. Veterin\u00e4rer arbetar ocks\u00e5 p\u00e5 l\u00e4nsstyrelser, Jordbruksverket, Livsmedelsverket, Sveriges lantbruksuniversitet och Statens veterin\u00e4rmedicinska anstalt. En del arbetar p\u00e5 l\u00e4kemedels- och livsmedelsf\u00f6retag.\n\n### Arbetsuppgifter\n\nVeterin\u00e4rer arbetar bland annat med f\u00f6rebyggande djurh\u00e4lsov\u00e5rd, djursjukv\u00e5rd, livsmedelshygien, djurskydd, forskning, laboratoriearbete och utbildning. Nedan beskrivs ett antal inriktningar.\n\n### Inriktningar\n\nKlinikveterin\u00e4rer arbetar p\u00e5 djursjukhus och kliniker med f\u00f6rebyggande djurh\u00e4lsov\u00e5rd och djursjukv\u00e5rd. De arbetar framf\u00f6rallt med hundar, katter och mindre s\u00e4llskapsdjur. Klinikveterin\u00e4rer har ett n\u00e4ra samarbete med djursjuksk\u00f6tare och djursjukv\u00e5rdare. I arbetet ing\u00e5r att unders\u00f6ka, behandla och operera djur. De st\u00e4ller diagnos och skriver ut l\u00e4kemedel.\n\nDistriktsveterin\u00e4rer \u00e4r anst\u00e4llda av Jordbruksverket och arbetar med lantbrukets djur, h\u00e4star och sm\u00e5djur. Distriktsveterin\u00e4rerna g\u00f6r bes\u00f6k p\u00e5 g\u00e5rdar, i stall och tar emot bes\u00f6k p\u00e5 mottagningar. De arbetar med djursjukv\u00e5rd, f\u00f6rebyggande djurh\u00e4lsoarbete och smittskydd. Djursjukv\u00e5rd av lantbrukets djur kan \u00e4ven utf\u00f6ras av veterin\u00e4rer med eget f\u00f6retag.\n\nOfficiella veterin\u00e4rer arbetar med livsmedelskontroller p\u00e5 slakterier och andra anl\u00e4ggningar med livsmedelsproduktion. De sp\u00e5rar och f\u00f6rebygger smittsamma djursjukdomar och ansvarar f\u00f6r hygien- och k\u00f6ttkontroll. Officiella veterin\u00e4rer kan \u00e4ven utf\u00f6ra gr\u00e4nskontroller n\u00e4r djur och djurprodukter importeras fr\u00e5n l\u00e4nder utanf\u00f6r EU.\n\nL\u00e4nsveterin\u00e4rer arbetar inom l\u00e4nsstyrelserna och har ett \u00f6vergripande ansvar f\u00f6r bland annat djurskydd, livsmedel, foder och smittskydd hos djur. De ut\u00f6var ocks\u00e5 tillsyn p\u00e5 l\u00e4nets klinikveterin\u00e4rer och \u00f6vrig djurh\u00e4lsopersonal.\n\nDjurh\u00e4lsoveterin\u00e4rer \u00e4r anst\u00e4llda vid husdjursf\u00f6reningar och ger r\u00e5d till lantbrukare om f\u00f6rebyggande djurh\u00e4lsov\u00e5rd, seminverksamhet, djursk\u00f6tsel, utfodring och hygien.\n\n### Arbetsmilj\u00f6\n\nVeterin\u00e4rer som arbetar med djursjukv\u00e5rd b\u00f6r ha god fysik eftersom tunga lyft kan f\u00f6rekomma.\n\n### Arbetstider\n\nEn del veterin\u00e4rer har oregelbundna arbetstider, nattarbete samt jour- och beredskapsarbete kan f\u00f6rekomma."}