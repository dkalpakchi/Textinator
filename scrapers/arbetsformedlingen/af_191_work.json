{"text": "## Kemist\n\nKemister kan arbeta p\u00e5 tj\u00e4nstef\u00f6retag, bioteknikf\u00f6retag och kemi- och industrif\u00f6retag. Myndigheter som Kemikalieinspektionen, Naturv\u00e5rdsverket och Livsmedelsverket \u00e4r andra arbetsgivare. Forskning b\u00e5de inom privat och offentlig sektor \u00e4r ocks\u00e5 vanligt. \n\n### Arbetsuppgifter\n\nKemister har ett brett arbetsf\u00e4lt. De kan till exempel jobba med utveckling av l\u00e4kemedel, livsmedel och nya produkter. Inom industrin beh\u00f6vs kemister f\u00f6r att utveckla milj\u00f6smarta processer eller kemiskt analysera det som tillverkas. Det finns ocks\u00e5 kemister som arbetar med f\u00f6rs\u00e4ljning, marknadsf\u00f6ring och kommunikation.\n\nKemister arbetar ofta i ett laboratorium. D\u00e4r genomf\u00f6rs tester och analyser eller framst\u00e4lls kemiska \u00e4mnen. Kemister anv\u00e4nder b\u00e5de klassiska enkla redskap s\u00e5 som provr\u00f6r, men \u00e4ven mer tekniskt avancerad utrustning och datorer. Datorerna anv\u00e4nds f\u00f6r att styra analysutrustningen och g\u00f6ra ber\u00e4kningar. Att tolka och sammanst\u00e4lla resultat och rapporter \u00e4r ofta en del av jobbet. Samarbete med andra yrkesgrupper, s\u00e5 som biomedicinska analytiker, \u00e4r vanligt.\n\nMilj\u00f6 och h\u00e4lsa \u00e4r m\u00f6jliga f\u00e4lt f\u00f6r kemistens arbete. Kemister kan till exempel ta fram nya milj\u00f6smarta material eller biobaserade produkter. Inom h\u00e4lsof\u00e4ltet kan det handla om att utveckla nya mediciner och mer effektiva behandlingsmetoder f\u00f6r sjukdomar. \n\nAndra kemister arbetar med s\u00e4kerhet och kvalitetss\u00e4kring. Det kan inneb\u00e4ra att f\u00f6rb\u00e4ttra metoder f\u00f6r kemikaliehantering inom tillverkningen eller s\u00e4kerst\u00e4lla s\u00e5 produkter h\u00e5ller god kvalitet.\n\nP\u00e5 myndigheter arbetar kemister med att s\u00e4kerst\u00e4lla att kemikalier anv\u00e4nds enligt g\u00e4llande lagar och att hanteringen \u00e4r s\u00e4ker f\u00f6r h\u00e4lsa och milj\u00f6. De kan ocks\u00e5 arbeta med information och r\u00e5dgivning, utredningsarbete eller tillst\u00e5ndspr\u00f6vning av kemikaliska \u00e4mnen."}