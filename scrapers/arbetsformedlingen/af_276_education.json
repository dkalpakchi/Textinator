{"text": "Utbildning f\u00f6r att arbeta som \u00e4mnesl\u00e4rare med inriktning mot musik (musikl\u00e4rare) finns inom h\u00f6gskola och universitet p\u00e5 l\u00e4rarprogrammet. Sedan 1 juli 2011 \u00e4r l\u00e4rare ett legitimationsyrke. Mer information kring detta finner du p\u00e5 l\u00e4rarf\u00f6rbundens hemsidor. Fr\u00e5n och med h\u00f6sten 2011 finns fyra l\u00e4rarexamina. Dessa \u00e4r f\u00f6rskoll\u00e4rare, grundl\u00e4rare, \u00e4mnesl\u00e4rare och yrkesl\u00e4rare. F\u00f6rsta \u00e5ret l\u00e4ser alla l\u00e4rarstudenter en gemensam utbildningsvetenskaplig k\u00e4rna, vilket \u00e4r generella l\u00e4rarkunskaper som till exempel betygss\u00e4ttning och bed\u00f6mning. Efter det f\u00f6ljer verksamhetsf\u00f6rlagd utbildning (VFU) ute p\u00e5 en skola. Hur varje enskild utbildning ser ut d\u00e4refter varierar beroende p\u00e5 vilken inriktning man v\u00e4ljer. \u00c4mnesl\u00e4rare med inriktning mot musik finns f\u00f6r b\u00e5de \u00e5rskurs 7-9 och gymnasiet p\u00e5 flera olika orter i landet.   \n\n  \n\nF\u00f6r antagning till musikl\u00e4rarutbildningen kr\u00e4vs f\u00f6rutom grundl\u00e4ggande beh\u00f6righet f\u00f6r h\u00f6gskolestudier ocks\u00e5 som s\u00e4rskild beh\u00f6righet godk\u00e4nda resultat fr\u00e5n s\u00e4rskilda antagningsprov i musik. Antagningsproven omfattar s\u00e5ng och instrumentspel, prov i musikl\u00e4ra och geh\u00f6r och i ensembleledning. M\u00e5nga s\u00f6kande har g\u00e5tt en f\u00f6rberedande musikutbildning f\u00f6r att klara proven.   \n\n  \n\nF\u00f6r mer information om utbildningar se <a href=\"http://studera.nu\" target=\"_blank\">studera.nu</a>. Kontakta utbildningsanordnaren f\u00f6r mer information om beh\u00f6righetskrav."}