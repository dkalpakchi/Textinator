{"text": "## Audionom\n\nAudionomer arbetar p\u00e5 landstingens audiologiska kliniker/h\u00f6rcentraler, \u00f6ron-n\u00e4sa-halskliniker, inom habiliterings- och rehabiliteringsverksamhet, p\u00e5 privata kliniker eller som egenf\u00f6retagare med konsultverksamhet. Audionomer arbetar \u00e4ven p\u00e5 f\u00f6retag som utvecklar h\u00f6rseltekniska hj\u00e4lpmedel. En del arbetar p\u00e5 universiteten med forskning och utbildning.\n\n### Arbetsuppgifter\n\nAudionomen arbetar sj\u00e4lvst\u00e4ndigt med utredning, bed\u00f6mning och diagnostisering av h\u00f6rselneds\u00e4ttningar. Det kan handla om medf\u00f6dda h\u00f6rselskador, bullerskador eller andra h\u00f6rselrelaterade tillst\u00e5nd som tinnitus och ljudk\u00e4nslighet. Audionomen arbetar med barn och vuxna i alla \u00e5ldrar. Audionomen g\u00f6r h\u00f6rselm\u00e4tningar f\u00f6r att utreda patientens f\u00f6rm\u00e5ga att uppfatta ljud och tal. Samtal med patienten om livssituation, upplevelser av symtom och kommunikationshinder \u00e4r en viktig del i diagnostiken.\n\nAudionomer arbetar \u00e4ven med habilitering och rehabilitering f\u00f6r att personer ska kunna leva ett s\u00e5 sj\u00e4lvst\u00e4ndigt och aktivt liv som m\u00f6jligt. Inom habilitering utformas insatser till personer som f\u00f6tts med eller f\u00e5tt en h\u00f6rselneds\u00e4ttning tidigt i livet. Inom rehabilitering utformas insatser f\u00f6r \u00e5teranpassning n\u00e4r personer har drabbats av en h\u00f6rselneds\u00e4ttning senare i livet. Utifr\u00e5n individens behov l\u00e4gger audionomen upp en behandlings- och rehabiliteringsplan.\n\nAudionomen provar ut h\u00f6rapparater och tekniska hj\u00e4lpmedel av olika slag. I arbetet ing\u00e5r att l\u00e4ra ut hur hj\u00e4lpmedlen fungerar och ska anv\u00e4ndas. Man tr\u00e4nar ocks\u00e5 h\u00f6rtaktik och kommunikationsstrategier. St\u00f6djande samtal, r\u00e5dgivning och undervisning till enskilda patienter och grupper ing\u00e5r i arbetet. Audionomen informerar \u00e4ven anh\u00f6riga och h\u00e4lso- och sjukv\u00e5rdspersonal.\n\nAudionomen arbetar med f\u00f6rebyggande insatser f\u00f6r folkh\u00e4lsa inom h\u00f6rselomr\u00e5det. Audionomen kan exempelvis informera om hur man skyddar h\u00f6rseln mot h\u00f6rselproblem eller g\u00f6ra f\u00f6rebyggande h\u00f6rselkontroller. Att \u00e5ka ut p\u00e5 arbetsplatser och g\u00f6ra arbetsplatsanpassningar \u00e4r ett annat exempel.\n\n### Arbetsmilj\u00f6\n\n\u00c4ven om arbetet till stor del \u00e4r sj\u00e4lvst\u00e4ndigt, \u00e4r det vanligt att audionomen ing\u00e5r i team med l\u00e4kare, h\u00f6rselpedagoger, psykologer och tekniker."}