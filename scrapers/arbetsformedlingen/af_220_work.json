{"text": "## Biomedicinsk analytiker\n\nDe flesta biomedicinska analytiker arbetar inom h\u00e4lso- och sjukv\u00e5rden p\u00e5 sjukhuslaboratorier eller p\u00e5 avdelningar f\u00f6r klinisk fysiologi. Biomedicinska analytiker arbetar \u00e4ven inom privata analysf\u00f6retag, l\u00e4kemedels- och bioteknikf\u00f6retag, statliga myndigheter, forskningslaboratorier, kriminaltekniska laboratorier och p\u00e5 djursjukhus.\n\n### Arbetsuppgifter\n\nInom h\u00e4lso- och sjukv\u00e5rden arbetar biomedicinska analytiker med att analysera kroppsliga funktioner f\u00f6r att till exempel hitta orsaken till sjukdomar. Biomedicinska analytikern tolkar och utv\u00e4rderar de resultat som proverna eller unders\u00f6kningen visar. Resultatet av analyserna \u00e4r en viktig del av underlaget till de bed\u00f6mningar som l\u00e4kare g\u00f6r f\u00f6r att st\u00e4lla diagnoser, besluta om behandlingar och f\u00f6lja sjukdomar hos patienter. Noggrann dokumentation ing\u00e5r i arbetet.\n\nBiomedicinska analytiker kan inrikta sig mot laboratoriemedicin eller klinisk fysiologi. Klinisk fysiologi inneb\u00e4r mycket patientkontakter och laboratoriemedicin \u00e4r i stort sett helt laborativt.\n\nInom den st\u00f6rsta inriktningen laboratoriemedicin arbetar biomedicinska analytiker med att analysera biologiska prover, till exempel blodprover. Oftast levereras proverna direkt till laboratoriet d\u00e4r den biomedicinska analytikern g\u00f6r analysen och skickar tillbaka ett provsvar. Ibland kan det vara den biomedicinska analytikern som sj\u00e4lv tar prover p\u00e5 patienten.\n\nInom inriktningen klinisk fysiologi arbetar biomedicinska analytiker med patientn\u00e4ra unders\u00f6kningar. Det inneb\u00e4r att man g\u00f6r m\u00e4tningar direkt p\u00e5 patienten f\u00f6r att unders\u00f6ka funktionen hos olika organ. Det kan till exempel handla om att unders\u00f6ka hj\u00e4rta och k\u00e4rl med ultraljud, testa lungkapacitet eller g\u00f6ra unders\u00f6kningar av nerv- och muskelfunktioner. I arbetet anv\u00e4nds tekniskt avancerad utrustning.\n\nBiomedicinska analytiker kan \u00e4ven arbeta med medicinsk forskning, metodutveckling, tillverkning av l\u00e4kemedel eller att analysera prover av exempelvis livsmedel och milj\u00f6f\u00f6roreningar.\n\nCytodiagnostiker \u00e4r experter p\u00e5 att urskilja cellf\u00f6r\u00e4ndringar och f\u00f6rstadier till cancer och cancerceller. De arbetar fr\u00e4mst vid sjukhusens cytologiska laboratorier. Bed\u00f6mningen sker framf\u00f6rallt med mikroskop."}