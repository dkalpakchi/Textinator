{"text": "Arbetsmilj\u00f6inspekt\u00f6rer arbetar p\u00e5 Arbetsmilj\u00f6verket.\n\n### Arbetsuppgifter\n\nArbetsmilj\u00f6inspekt\u00f6rer arbetar med att inspektera arbetsplatser. Syftet \u00e4r att kontrollera att arbetsgivarna f\u00f6ljer arbetsmilj\u00f6lagen och Arbetsmilj\u00f6verkets f\u00f6reskrifter. \n\nOftast anm\u00e4ls bes\u00f6ket i f\u00f6rv\u00e4g, men inspekt\u00f6rerna har \u00e4ven r\u00e4tt att komma oanm\u00e4lda. Vid bes\u00f6ket kan inspekt\u00f6rerna antingen arbeta ensamma eller tillsammans med kollegor. Tillv\u00e4gag\u00e5ngss\u00e4ttet kan skifta, beroende p\u00e5 vilket f\u00f6retag man bes\u00f6ker, till exempel beroende p\u00e5 hur stort det \u00e4r eller inom vilken bransch. Under inspektionen f\u00f6r de en dialog med arbetsgivaren som \u00e4r ytterst ansvarig f\u00f6r arbetsmilj\u00f6n. De man pratar ocks\u00e5 med till exempel skyddsombud, arbetsledare och de som arbetar med f\u00f6retagsh\u00e4lsov\u00e5rd.\n\nArbetsmilj\u00f6inspekt\u00f6rernas uppgift \u00e4r att uppt\u00e4cka risker i arbetsmilj\u00f6n. Det kan till exempel vara att de anst\u00e4llda arbetar med felaktiga arbetsst\u00e4llningar som kan ge dem skador, eller att det finns farlig hantering av kemiska \u00e4mnen, d\u00e5lig luft eller buller p\u00e5 arbetsplatsen. \n\nEn viktig uppgift \u00e4r ocks\u00e5 att studera hur arbetet \u00e4r organiserat. I s\u00e5dana fall tittar man p\u00e5 om det f\u00f6rekommer mobbning och andra relationsproblem, eller om de anst\u00e4llda uts\u00e4tts f\u00f6r skadlig stress. De sociala och psykiska aspekterna p\u00e5 arbetsmilj\u00f6n har blivit allt viktigare. \n\nUnder inspektionen f\u00f6rklarar inspekt\u00f6ren hur han eller hon uppfattar arbetsmilj\u00f6n och informerar om de eventuella brister som observeras. Om man uppt\u00e4cker brister i arbetsmilj\u00f6n st\u00e4lls krav p\u00e5 att f\u00f6retaget ska g\u00f6ra n\u00e5got \u00e5t saken. Inspekt\u00f6rerna informerar dels under sj\u00e4lva inspektionen och skriver ocks\u00e5 ett inspektionsmeddelande d\u00e4r de best\u00e4mmer vilka f\u00f6rb\u00e4ttringar f\u00f6retaget m\u00e5ste uppn\u00e5. D\u00e4remot l\u00e4mnas inga detaljerade anvisningar om hur f\u00f6retaget ska b\u00e4ra sig \u00e5t f\u00f6r att uppfylla kraven.\n\nHar det intr\u00e4ffat en allvarlig olycka eller ett sjukdomsfall i samband med arbetet g\u00f6rs en arbetsskadeutredning p\u00e5 arbetsplatsen. Det inneb\u00e4r bland annat att skriva en rapport som ocks\u00e5 inneh\u00e5ller f\u00f6rslag p\u00e5 hur man f\u00f6rebygger nya skador eller olyckor.\n\nEn viktig uppgift f\u00f6r arbetsmilj\u00f6inspekt\u00f6rer \u00e4r att upplysa om och tolka nya lagar och f\u00f6rfattningar. Enstaka g\u00e5nger medverkar de som l\u00e4rare vid kurser och konferenser. I s\u00e4llsynta fall granskar arbetsmilj\u00f6inspekt\u00f6rer ritningar n\u00e4r stora byggnader och anl\u00e4ggningar ska byggas."}