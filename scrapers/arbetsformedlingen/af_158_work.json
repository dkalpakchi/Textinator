{"text": "De flesta hovslagare arbetar som egna f\u00f6retagare. N\u00e5gra f\u00e5 hovslagare \u00e4r anst\u00e4llda vid till exempel djursjukhus och travbanor. \n\n### Arbetsuppgifter\n\nM\u00e5nga h\u00e4star skos f\u00f6r att hoven ska klara de p\u00e5frestningar som h\u00e4sten uts\u00e4tts f\u00f6r n\u00e4r vi k\u00f6r eller rider. F\u00f6l och ungh\u00e4star samt vissa andra h\u00e4star som inte \u00e4r \u00f6mfotade kan ofta g\u00e5 utan skor.\n\nH\u00e4stens hovar best\u00e5r bland annat av horn som v\u00e4xer hela tiden. Med cirka sex till \u00e5tta veckors mellanrum m\u00e5ste hoven \"verkas\". Det inneb\u00e4r att hovslagaren tar bort horn och formar hoven. \n\nDet \u00e4r viktigt att hoven har r\u00e4tt storlek och form, annars kan h\u00e4sten belasta sina leder fel och f\u00e5 skador. Hovslagaren f\u00e5r heller inte \"verka\" f\u00f6r mycket s\u00e5 att hoven b\u00f6rjar bl\u00f6da. En hovslagare m\u00e5ste arbeta med noggrannhet och precision.\n\nN\u00e4r hovslagaren \u00e4r klar med verkningen tillpassar hen skon till hoven genom att varm- eller kallrikta. Sedan s\u00f6mmar hovslagaren p\u00e5 skon med en typ av spik som kallas s\u00f6m. \n\nIdag \u00e4r det oftast s\u00e5 att hovslagaren jobbar med fabrikstillverkade skor. Smidesarbetet som hovslagaren utf\u00f6r \u00e4r detaljarbete, justeringar, sjukbeslag och t\u00e4vlingssmide, vilket fler och fler h\u00e5ller p\u00e5 med.\n\nEn del h\u00e4star med \u00f6mt\u00e5liga hovar kan beh\u00f6va specialbeslag s\u00e5 som sulor. Hovslagaren behandlar \u00e4ven skador i hoven till exempel hovsprickor eller hovb\u00f6lder. \n\n### Arbetsmilj\u00f6 \n\nMan b\u00f6r inte vara allergisk mot djur, m\u00f6gel eller damm. En bra grundfysik underl\u00e4ttar arbetet och det \u00e4r viktigt att arbeta p\u00e5 ett s\u00e4tt som skonar kroppen vid tunga lyft."}