{"text": "Vanligast \u00e4r att arbeta p\u00e5 ett djursjukhus eller en djurklinik, men anst\u00e4llning hos ensamarbetande veterin\u00e4rer, l\u00e4kemedelsf\u00f6retag, fodertillverkare eller som egen f\u00f6retagare f\u00f6rekommer ocks\u00e5.\n\n### Arbetsuppgifter \n\nDjursjuksk\u00f6tare arbetar sj\u00e4lvst\u00e4ndigt med de arbetsuppgifter inom djursjukv\u00e5rd som inte utf\u00f6rs av veterin\u00e4ren. Djursjuksk\u00f6taren assisterar \u00e4ven veterin\u00e4ren vid unders\u00f6kningar, behandlingar och operationer. P\u00e5 en v\u00e5rdavdelning ger man bland annat de sjuka djuren den omv\u00e5rdnad och behandling de har behov av samt ansvarar f\u00f6r djurets rehabilitering efter skada eller sjukdom. Modern djursjukv\u00e5rd \u00e4r idag relativt tekniskt avancerad.\n\nSom djursjuksk\u00f6tare har man mycket kontakt med djur\u00e4garna. Att ge information om f\u00f6rebyggande friskv\u00e5rdsbehandling, h\u00e4lsor\u00e5d samt svara p\u00e5 allm\u00e4nna fr\u00e5gor \u00e4r en viktig del av jobbet. Djursjuksk\u00f6tare kan ocks\u00e5 arbeta i receptionen med telefonr\u00e5dgivning samt tidsbokning.\n\n### Inriktningar\n\nDet finns specialomr\u00e5den f\u00f6r djursjuksk\u00f6tare, till exempel anestesi (det vill s\u00e4ga s\u00f6vning och bed\u00f6vning inf\u00f6r unders\u00f6kningar och operationer), r\u00f6ntgen, rehabilitering, kostr\u00e5dgivning och beteender\u00e5dgivning.\n\nEn del djursjuksk\u00f6tare har \u00e4ven arbetsledande uppgifter. Personalfr\u00e5gor, planering av verksamhet och ekonomi kan d\u00e5 ing\u00e5 i arbetsuppgifterna.\n\n### Arbetstider\n\nSom djursjuksk\u00f6tare arbetar man ofta dagtid, men \u00e4ven jourtj\u00e4nstg\u00f6ring under kv\u00e4llar, n\u00e4tter och helger kan f\u00f6rekomma."}