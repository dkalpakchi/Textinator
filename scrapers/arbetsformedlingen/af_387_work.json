{"text": "Som tandl\u00e4kare arbetar man oftast p\u00e5 tandl\u00e4karmottagningar. Ungef\u00e4r h\u00e4lften av tandl\u00e4karna \u00e4r anst\u00e4llda inom folktandv\u00e5rden och h\u00e4lften driver eller \u00e4r anst\u00e4llda inom privata praktiker.\n\n### Arbetsuppgifter\n\nSom tandl\u00e4kare unders\u00f6ker man patienten, st\u00e4ller diagnos och best\u00e4mmer vilken behandling som ska utf\u00f6ras. Man ansvarar \u00e4ven f\u00f6r att behandlingen blir utf\u00f6rd vilket inneb\u00e4r att man antingen sj\u00e4lv utf\u00f6r arbetet eller f\u00f6rdelar arbetet till exempelvis tandsk\u00f6terska eller tandhygienist.\n\nAtt laga h\u00e5l i t\u00e4nderna, g\u00f6ra rotfyllningar, genomf\u00f6ra operationer och behandla tandk\u00f6ttsinflammationer \u00e4r vanliga arbetsuppgifter. I arbetet med att r\u00e4tta till felst\u00e4llda t\u00e4nder och ers\u00e4tta skadade t\u00e4nder med kronor, broar, proteser eller implantat sker ofta ett samarbete med en tandtekniker, som tillverkar sj\u00e4lva tandst\u00e4llningen respektive tanders\u00e4ttningen.\n\nSom tandl\u00e4kare arbetar man ocks\u00e5 f\u00f6r att f\u00f6rebygga skador p\u00e5 t\u00e4nderna. Tandl\u00e4karen studerar ocks\u00e5 f\u00f6r\u00e4ndringar i hela munh\u00e5lan och kan sl\u00e5 larm om sjukdomar p\u00e5 ett tidigt stadium. Dessutom \u00e4r man som tandl\u00e4kare skyldig att enligt lag alltid f\u00f6ra journal.\n\nVanligtvis arbetar man i team tillsammans med tandhygienist och tandsk\u00f6terska. Tandl\u00e4karen har d\u00e5 en arbetsledande funktion.\n\nEfter n\u00e5gra \u00e5r som allm\u00e4ntandl\u00e4kare finns m\u00f6jlighet att specialisera sig exempelvis inom barntandv\u00e5rd, tandlossning eller tandreglering. Det finns \u00e5tta olika specialiteter inom tandv\u00e5rden. Man kan ocks\u00e5 arbeta som forskare eller l\u00e4rare.\n\n### Arbetsmilj\u00f6\n\nMan b\u00f6r ha god fysik d\u00e5 arbetet kan slita p\u00e5 nacke och axlar."}