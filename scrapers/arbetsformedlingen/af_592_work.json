{"text": "M\u00f6jliga arbetsplatser \u00e4r turistbyr\u00e5er, vildmarkshotell, \u00e4ventyrsparker eller en golf-resort. Arbetsplatsen kan vara i stad eller natur - i princip varsomhelst beroende p\u00e5 vilken typ av arbete man har inom turismn\u00e4ringen och vilken m\u00e5lgrupp som avses.\n\n### Arbetsuppgifter&nbsp;\n\nDet finns o\u00e4ndligt m\u00e5nga arbetsuppgifter f\u00f6r den som vill arbeta inom turistn\u00e4ringen. Det \u00e4r vanligt att sj\u00e4lv ha m\u00f6jlighet att skapa sin egen inriktning utifr\u00e5n intresse och utbildning. Vildmarkskock, jaktguide, fiskeinstrukt\u00f6r, fj\u00e4llguide, skidguide, skoterguide, ridtursguide, naturupplevelseguide, campingv\u00e4rd, stugv\u00e4rd och hotellv\u00e4rd \u00e4r bara ett litet urval av de yrkesinriktningar som finns. Turister som bes\u00f6ker de olika platserna och attraktionerna kan b\u00e5de vara fr\u00e5n utlandet, men \u00e4ven svenskar som vill se sig om i sitt eget land.\n\nArbetet kan best\u00e5 av att boka lokaler, mat och \u00f6vernattning, eller att guida i ett visst naturomr\u00e5de och veta var det finns bra ridv\u00e4gar eller jaktmarker, var man kan f\u00e5 se \u00e4lg eller var abborren nappar b\u00e4st.&nbsp; Kanotpaddling, forsr\u00e4nning, f\u00e5gelsk\u00e5dning, jakt, skoterutf\u00e4rd eller vildmarksliv \u00e4r s\u00e5dant som ocks\u00e5 efterfr\u00e5gas av turister. Man kan ocks\u00e5 driva campingplats eller vandrarhem.\n\nSamtidigt inriktas turistbranschen mer och mer mot en \u00f6kad professionalism, vilket skapar ett behov av att rekrytera personer som kan arbeta med att utveckla l\u00e5ngsiktiga strategier och ha f\u00f6rm\u00e5gan att planera och organisera st\u00f6rre evenemang.&nbsp;Kommuner eller hela l\u00e4nder har ofta strategier f\u00f6r hur de ska locka turister till just sitt omr\u00e5de. Jobbet kan handla om att kl\u00e4cka, planera och/eller genomf\u00f6ra olika id\u00e9er. Ofta ing\u00e5r samarbete med det lokala n\u00e4ringslivet eller med olika organisationer.\n\nI st\u00e4derna \u00e4r turismen ofta n\u00e4ra knuten till hotellboende och shoppingm\u00f6jligheter. Samtidigt utvecklas kulturturismen allt mer, som exempelvis i Ystad omkring fenomenet Kurt Wallander eller Ishotellet i Jukkasj\u00e4rvi.\n\n### Arbetstider\n\nInom turismyrken \u00e4r det v\u00e4ldigt vanligt med s\u00e4songsanst\u00e4llningar. Det \u00e4r ocks\u00e5 vanligt med oregelbundna arbetstider och helgarbete d\u00e5 man arbetar och tar hand om andra n\u00e4r de \u00e4r lediga."}