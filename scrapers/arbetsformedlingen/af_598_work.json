{"text": "## Ridl\u00e4rare och ridtr\u00e4nare\n\nRidl\u00e4raren arbetar oftast p\u00e5 en ridskola. Det mesta av arbetet sker i stallet, p\u00e5 ridbanor inom- eller utomhus och i terr\u00e4ng.\n\n### Arbetsuppgifter\n\nRidl\u00e4raren l\u00e4r ut hur ryttarna ska sitta p\u00e5 h\u00e4sten och hur de ska anv\u00e4nda \"hj\u00e4lperna\" det vill s\u00e4ga vikt, sk\u00e4nklar, tyglar samt inte minst r\u00f6sten. M\u00e5let \u00e4r att h\u00e4sten och ryttaren f\u00f6ljer ett gemensamt signalsystem och att ryttaren f\u00f6rst\u00e5r hur man inverkar p\u00e5 h\u00e4sten f\u00f6r att f\u00e5 den att g\u00e5 dit ryttaren vill, i den g\u00e5ngart som ryttaren ber om och s\u00e5 sm\u00e5ningom kunna utf\u00f6ra olika r\u00f6relser eller hoppa \u00f6ver hinder. Den praktiska tr\u00e4ningen sker fr\u00e4mst p\u00e5 ridbanor inom- eller utomhus. Ridning i terr\u00e4ng sker f\u00f6rst n\u00e4r eleven har tillr\u00e4ckliga f\u00f6rkunskaper. De praktiska \u00f6vningarna kombineras med h\u00e4stkunskap, h\u00e4stsk\u00f6tsel och olika praktiska f\u00e4rdigheter s\u00e5 som sadling, rykt, utfodring och v\u00e5rd av hovar.\n\nN\u00e5gra dagar i veckan \u00e4r det vanligt att ridl\u00e4raren har stalltj\u00e4nst. Det g\u00e4ller fr\u00e4mst att g\u00f6ra rent i spiltor eller boxar, utfodra h\u00e4starna med mat och vatten samt se till att de \u00e4r friska och v\u00e4lm\u00e5ende. Ut\u00f6ver det s\u00e5 beh\u00f6ver utrustningen s\u00e5 som sadlar och tr\u00e4ns ofta ses \u00f6ver s\u00e5 att det fortfarande passar h\u00e4sten och \u00e4r i sin ordning.\n\nDet \u00e4r viktigt att h\u00e4starna beh\u00e5ller sin utbildningsniv\u00e5. De kan bli f\u00f6rvirrade av ridelever som inte alltid g\u00f6r r\u00e4tt. Av det sk\u00e4let m\u00e5ste h\u00e4starna regelbundet ridas av kunniga ryttare, ridl\u00e4rarna, f\u00f6r att bef\u00e4sta de kunskaper som ridskoleh\u00e4starna ska ha. P\u00e5 f\u00f6rmiddagarna kan ridl\u00e4rarna ocks\u00e5 \u00e4gna tid \u00e5t att rida in eller fortbilda ungh\u00e4star, som stallet k\u00f6pt in.\n\nMan kan ocks\u00e5 arbeta som tr\u00e4nare, b\u00e5de inom ridsport och inom trav och galopp. Tr\u00e4narens arbete skiljer sig fr\u00e5n ridl\u00e4rarens genom att tr\u00e4naren oftast har fokus p\u00e5 ett ekipage \u00e5t g\u00e5ngen. Tr\u00e4narens arbete \u00e4r ocks\u00e5 mer inriktat mot t\u00e4vlingar. Ridl\u00e4raren har ist\u00e4llet m\u00e5nga elever samtidigt och fokus \u00e4r p\u00e5 m\u00e4nniskan och ridl\u00e4ra, inte p\u00e5 t\u00e4vlingsframg\u00e5ngar.\n\n### Arbetstider\n\nArbetstiderna varierar. Ridlektioner \u00e4ger ofta rum p\u00e5 eftermiddagar, kv\u00e4llar och helger n\u00e4r de flesta m\u00e4nniskor \u00e4r lediga och har m\u00f6jlighet att utf\u00f6ra fritidsaktiviteter."}