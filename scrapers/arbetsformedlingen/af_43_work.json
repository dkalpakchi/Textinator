{"text": "## Brunnsborrare\n\nBrunnsborrare arbetar vanligtvis p\u00e5 privata f\u00f6retag inom byggbranschen. De arbetar p\u00e5 uppdrag av privatpersoner, f\u00f6retag och kommuner.\n\n### Arbetsuppgifter \n\nBrunnsborrare arbetar framf\u00f6rallt inom tre stora arbetsomr\u00e5den:\n\n### \u25cf Borrning av dricksvattenbrunnar\n\n\u25cf Borrning av energibrunnar f\u00f6r utvinning av geoenergi, till exempel bergv\u00e4rme  \n\u25cf Entreprenadborrning, till exempel grundl\u00e4ggning eller prospekteringsborrning\n\nVarje borrplats har egna f\u00f6ruts\u00e4ttningar. Brunnsborrare beh\u00f6ver hitta l\u00f6sningar till varje borrprojekt. Ibland g\u00f6r man kundbes\u00f6k f\u00f6r att unders\u00f6ka marken d\u00e4r borrningen ska utf\u00f6ras.\n\nEnergiborrning \u00e4r det omr\u00e5de som har \u00f6kat snabbast de senaste \u00e5ren. Energiborrning inneb\u00e4r att borra mycket djupa h\u00e5l i marken f\u00f6r att exempelvis installera bergv\u00e4rme till en villa.\n\nInom entreprenadborrning kan arbetet handla om att borra grundl\u00e4ggning inom ett anl\u00e4ggningsprojekt. De som arbetar med prospektering tar fram borrk\u00e4rnor f\u00f6r att prospekteringsf\u00f6retag ska kunna analysera inneh\u00e5llet i marken.\n\nI arbetet anv\u00e4nder brunnsborrare mobila borriggar och olika typer av borrverktyg. I arbetet ing\u00e5r att reparera och underh\u00e5lla borrningsutrustningen, ibland direkt p\u00e5 arbetsplatsen. Kunskaper i bland annat svetsning, mekanik och hydraulik beh\u00f6vs i det arbetet.\n\n### Arbetsmilj\u00f6\n\nN\u00e4stan alla borrningsuppdrag sker utomhus i olika typer av v\u00e4derf\u00f6rh\u00e5llanden. Brunnsborrare arbetar ofta p\u00e5 f\u00f6retag som t\u00e4cker stora geografiska omr\u00e5den, vilket inneb\u00e4r att man ibland beh\u00f6ver arbeta utanf\u00f6r hemorten.\n\nArbetet \u00e4r till viss del fysiskt kr\u00e4vande, men maskinerna \u00e4r ofta utrustade med hj\u00e4lpmedel f\u00f6r att \u00f6vervaka borrningsf\u00f6rloppet och skydda brunnsborraren fr\u00e5n skador. Brunnsborrare uts\u00e4tts f\u00f6r buller och beh\u00f6ver d\u00e4rf\u00f6r anv\u00e4nda h\u00f6rselskydd i arbetet."}