{"text": "## Telefonf\u00f6rs\u00e4ljare\n\nTelefonf\u00f6rs\u00e4ljare kan b\u00e5de vara anst\u00e4llda i ett f\u00f6retag p\u00e5 en f\u00f6rs\u00e4ljningsavdelning, men kan ocks\u00e5 vara anst\u00e4llda p\u00e5 callcenter eller telemarketingf\u00f6retag.\n\n### Arbetsuppgifter\n\nTelefonf\u00f6rs\u00e4ljare arbetar med att s\u00e4lja eller v\u00e4cka intresse f\u00f6r en vara eller tj\u00e4nst. Arbetet utf\u00f6rs med hj\u00e4lp av telefon och dator. F\u00f6rs\u00e4ljningen sker antingen direkt till konsumenter (B2C - business to customer) eller till f\u00f6retag (B2B - business to business). \n\nS\u00e4ljuppdragen \u00e4r v\u00e4ldigt varierande. Man s\u00e4ljer m\u00e5nga olika typer av varor och tj\u00e4nster, ibland \u00e4r det en kombination av b\u00e5da. Det kan vara en produkt som ocks\u00e5 f\u00f6retaget s\u00e4ljer utbildning till. \n\nDe personer eller f\u00f6retag som rings upp \u00e4r utvalda utifr\u00e5n olika egenskaper. Det g\u00f6r att de f\u00f6rv\u00e4ntas vara intresserade av det man vill s\u00e4lja. Urvalet av kunder som rings upp g\u00f6rs av det s\u00e4ljande f\u00f6retaget och listorna med kunder f\u00f6r telefons\u00e4ljaren att ringa till styrs automatiskt. \n\nEn telefonf\u00f6rs\u00e4ljare arbetar mot m\u00e5l f\u00f6r hur mycket som ska s\u00e4ljas. Det \u00e4r vanligt att det g\u00e5r b\u00e4ttre vissa dagar och s\u00e4mre andra dagar. Ofta f\u00e5r telefonf\u00f6rs\u00e4ljaren coaching f\u00f6r att utvecklas, till exempel genom att en erfaren kollega lyssnar p\u00e5 samtalen f\u00f6r att sedan ge tips. \n\nArbete som telefonf\u00f6rs\u00e4ljare kan leda vidare till andra uppgifter. Exempelvis som coach, utbildare eller en ledande uppgift. De flesta som g\u00f6r karri\u00e4r inom branschen har en g\u00e5ng b\u00f6rjat arbeta som s\u00e4ljare. \n\n### Arbetstider\n\nM\u00e5nga av de arbetstillf\u00e4llen som finns \u00e4r tillg\u00e4ngliga p\u00e5 heltid men det finns ofta m\u00f6jlighet till deltid och m\u00f6jlighet till flexibla arbetstider. Ibland finns ocks\u00e5 m\u00f6jlighet att arbeta p\u00e5 distans. Att s\u00e4lja till privatpersoner via telefon g\u00f6rs ibland p\u00e5 kv\u00e4llar och helger. \n\n### Arbetsmilj\u00f6\n\nS\u00e4ljaren sitter n\u00e4stan alltid tillsammans med andra som ocks\u00e5 s\u00e4ljer. Det \u00e4r f\u00f6r att hj\u00e4lpa och st\u00f6tta varandra. Det finns svenska f\u00f6retag som har verksamhet \u00e4ven i andra l\u00e4nder, vilket ger m\u00f6jlighet att arbeta utomlands."}