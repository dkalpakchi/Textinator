{"text": "## Produktionstekniker\n\nArbetsuppgifter  \nEn produktionsteknikers arbete kan handla om b\u00e5de metodutveckling och f\u00f6rb\u00e4ttringar av den tekniska utrustningen. Det \u00e4r viktigt att kunna se helheten i produktionskedjan. Jobbet kan ocks\u00e5 handla om att optimera materialfl\u00f6den i en tillverkningsprocess s\u00e5 att man undviker att halvfabrikat blir liggande i v\u00e4ntan p\u00e5 n\u00e4sta steg i processen. M\u00e5let \u00e4r att produktionen ska l\u00f6pa s\u00e5 smidigt och effektivt som m\u00f6jligt. Att l\u00f6sa olika typer problem som uppst\u00e5r i produktionsprocessen kan ocks\u00e5 vara en del av arbetsuppgifterna.\n\nInk\u00f6p av maskiner och annan utrustning kan vara en uppgift f\u00f6r produktionsteknikern. D\u00e5 m\u00e5ste man r\u00e4kna p\u00e5 investeringen och ta reda p\u00e5 hur l\u00e5ng tid det tar att tj\u00e4na in pengarna den kostat. \u00c4ven i det sammanhanget \u00e4r det n\u00f6dv\u00e4ndigt att ha en helhetssyn p\u00e5 produktionsprocessen s\u00e5 att utrustning med l\u00e4mplig kapacitet v\u00e4ljs. Det finns ingen anledning att ha en maskin som producerar v\u00e4ldigt mycket p\u00e5 kort tid om inte resten av kedjan h\u00e4nger med. \n\nDokumentationsarbete kan ocks\u00e5 falla p\u00e5 produktionsteknikerns lott. Det \u00e4r en viktig del av ett f\u00f6retags kvalitetsarbete, och det \u00e4r ett omr\u00e5de som m\u00e5nga g\u00e5nger gr\u00e4nsar till produktionsteknikerns ansvarsomr\u00e5de. En uppgift kan vara att f\u00f6lja produktionen och se till s\u00e5 att den f\u00f6ljer fastlagda rutiner i de fall s\u00e5dana finns. Det kan ocks\u00e5 finnas s\u00e4rskilda lagar och regler som ska f\u00f6ljas inom olika typer av industrier. \n\nProduktionstekniker deltar ofta i olika typer av projekt. Exempelvis produktutveckling bedrivs ofta i projektform. N\u00e4r nya produkter utvecklas m\u00e5ste de g\u00e5 att tillverka p\u00e5 ett effektivt s\u00e4tt. D\u00e4r beh\u00f6vs produktionsteknikerns kunskaper. Det f\u00f6rekommer ocks\u00e5 att produktionsteknikern leder projekt kring f\u00f6r\u00e4ndringsarbete och metodutveckling inom f\u00f6retaget."}