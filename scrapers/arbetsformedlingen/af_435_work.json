{"text": "\u00c5klagaren arbetar vid \u00c5klagarmyndigheten eller Ekobrottsmyndigheten.&nbsp;\n\n### Arbetsuppgifter\n\nI det svenska r\u00e4ttsv\u00e4sendet \u00e4r \u00e5klagaren den som driver arbetet f\u00f6r att r\u00e4tteg\u00e5ngar ska kunna genomf\u00f6ras. \u00c5klagaren \u00e4r den som utreder brott, beslutar om \u00e5tal ska v\u00e4ckas eller inte och framtr\u00e4der i domstol om det blir en r\u00e4tteg\u00e5ng.\n\nDirekt efter att ett brott har skett b\u00f6rjar en f\u00f6runders\u00f6kning (\u00e4ven kallat brottsutredning). F\u00f6rst \u00e4r polisen ansvarig, men om brottet \u00e4r stort s\u00e5 tar en \u00e5klagare \u00f6ver ansvaret s\u00e5 fort det finns en misst\u00e4nkt. \u00c5klagaren \u00e4r d\u00e5 f\u00f6runders\u00f6kningsledare, men forts\u00e4tter att samarbeta med polisen.\n\nUppdraget i f\u00f6runders\u00f6kningen \u00e4r att bed\u00f6ma om ett brott har beg\u00e5tts och samla in bevis f\u00f6r att f\u00e4lla den misst\u00e4nkte. Detta kan inneb\u00e4ra att bes\u00f6ka brottsplatsen och f\u00f6rh\u00f6ra inblandade personer. \u00c5klagaren kan sj\u00e4lv besluta om att frihetsber\u00f6va (anh\u00e5lla) personer eller att g\u00f6ra husrannsakan i n\u00e5gons bostad. Vid behov kontaktas domstolen f\u00f6r att ge misst\u00e4nkta personer resef\u00f6rbud eller anm\u00e4lningsplikt hos polisen. Det \u00e4r \u00e4ven domstolen som officiellt tar beslutet om att h\u00e4kta den misst\u00e4nkte.\n\nOm \u00e5tal v\u00e4cks blir det r\u00e4tteg\u00e5ng. D\u00e5 ska \u00e5klagaren bevisa att den som \u00e4r \u00e5talad f\u00f6r brottet \u00e4r skyldig. Fr\u00e5n den information som kommit fram under f\u00f6runders\u00f6kningen beskriver \u00e5klagaren hur brottet har utf\u00f6rts. Det kallas f\u00f6r sakframst\u00e4llan. Sedan \u00e4r det dags f\u00f6r bevisning. D\u00e5 tar \u00e5klagaren fram de sakliga bevis som finns och passar p\u00e5 att st\u00e4lla fr\u00e5gor till den \u00e5klagade och ibland ocks\u00e5 till vittnen som kallats in. Det \u00e4r ocks\u00e5 vanligt att man f\u00f6rh\u00f6r eventuella brottsoffer.&nbsp;Sist g\u00f6r \u00e5klagaren en pl\u00e4dering (en sammanfattning) f\u00f6ljt av ett f\u00f6rslag p\u00e5 straff f\u00f6r den som har \u00e5talats.\n\nN\u00e5gra \u00e5klagare arbetar med alla slags brott, medan andra \u00e4r specialiserade p\u00e5 exempelvis ekonomiska brott, milj\u00f6brott, grova v\u00e5ldsbrott eller narkotikabrott.\n\n\u00c5klagaren arbetar vanligen dagtid men med oreglerade arbetstider. Det m\u00e5ste alltid finnas en \u00e5klagare tillg\u00e4nglig och d\u00e4rf\u00f6r kan man ibland f\u00e5 jobba kv\u00e4llar, n\u00e4tter och helger."}