{"text": "## Ortopedingenj\u00f6r och Ortopedtekniker\n\nOrtopedingenj\u00f6rer och ortopedtekniker arbetar p\u00e5 ortopedtekniska avdelningar i privata f\u00f6retag eller vid landstinget.\n\n### Arbetsuppgifter\n\nDe hj\u00e4lpmedel som ortopedingenj\u00f6rer och ortopedtekniker tar fram \u00e4r antingen en protes som ers\u00e4tter en f\u00f6rlorad kroppsdel eller en ortos som st\u00f6djer en kroppsdel med nedsatt funktion. En ortos kan vara ett f\u00f6rband f\u00f6r att st\u00f6dja, stabilisera och korrigera till exempel ett inl\u00e4gg i en sko eller att helt enkelt bygga om eller tillverka nya skor. I de flesta fall \u00e4r hj\u00e4lpmedlet individuellt utformat efter patienten. Patientens behov av hj\u00e4lpmedel kan bero p\u00e5 olycksfall, sjukdom eller funktionsneds\u00e4ttning. Eftersom varje patient har sina unika f\u00f6ruts\u00e4ttningar och behov inneb\u00e4r det att ortopedingenj\u00f6ren beh\u00f6ver hitta varierande tekniska l\u00f6sningar f\u00f6r varje patient.\n\nInf\u00f6r ortopedingenj\u00f6rens f\u00f6rsta kontakt med patienten kommer en best\u00e4llning fr\u00e5n exempelvis en ortopedl\u00e4kare som beskriver vad patienten beh\u00f6ver. Ortopedingenj\u00f6ren tr\u00e4ffar patienten och g\u00f6r en analys av patientens behov och \u00f6nskem\u00e5l och s\u00f6ker sedan en teknisk l\u00f6sning p\u00e5 problemet. \n\nDet \u00e4r ortopedingenj\u00f6ren som konstruerar och modellerar hj\u00e4lpmedlet, ibland genom att diskutera l\u00f6sningen tillsammans med en ortopedtekniker f\u00f6r att hitta det optimala materialet. Det \u00e4r sedan oftast ortopedtekniker som tillverkar hj\u00e4lpmedlet.\n\nHj\u00e4lpmedlen tillverkas i huvudsak av plast, kompositmaterial, metall, l\u00e4der och skinn. Det \u00e4r ortopedingenj\u00f6ren som provar ut hj\u00e4lpmedlet och g\u00f6r justeringar n\u00e4r det beh\u00f6vs. F\u00f6rdelningen mellan de arbetsuppgifter som ortopedingenj\u00f6ren och ortopedtekniker g\u00f6r varierar mellan olika arbetsplatser.\n\nOrtopedingenj\u00f6rer och ortopedtekniker har ett n\u00e4ra samarbete med sjukgymnaster och annan v\u00e5rdpersonal. \n\n### Arbetsmilj\u00f6\n\nOrtopedingenj\u00f6rer arbetar oftast i sjukhusmilj\u00f6 i samband med patientkontakt men det f\u00f6rekommer ocks\u00e5 att ortopedingenj\u00f6ren arbetar i verkstadsmilj\u00f6. Ortopedtekniker arbetar oftast i verkstadsmilj\u00f6 med maskiner, arbetsb\u00e4nkar och specialutrustning."}