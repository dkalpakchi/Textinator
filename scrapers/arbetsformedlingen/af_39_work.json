{"text": "## Personbilsmekaniker\n\nPersonbilsmekaniker arbetar oftast med flera olika bilm\u00e4rken p\u00e5 bilverkst\u00e4der, men det finns ocks\u00e5 personbilsmekaniker som \u00e4r specialiserade p\u00e5 ett bilm\u00e4rke.\n\n### Arbetsuppgifter\n\nArbetsuppgifterna f\u00f6r personbilsmekaniker handlar om att serva, fels\u00f6ka och reparera l\u00e4tta fordon. P\u00e5 de flesta verkst\u00e4der tar personbilsmekanikern emot kunderna n\u00e4r bilen l\u00e4mnas in. Genom samtal med kunden f\u00e5r personbilsmekanikern en b\u00e4ttre m\u00f6jlighet att avg\u00f6ra vad felet \u00e4r, uppskatta hur l\u00e5ng tid felet tar att \u00e5tg\u00e4rda och vad det kommer att kosta. P\u00e5 st\u00f6rre verkst\u00e4der tas kunden ofta emot av en kundmottagare som l\u00e4mnar uppgifterna vidare till personbilsmekanikern. En personbilsmekaniker arbetar sj\u00e4lvst\u00e4ndigt och \u00e4r oftast specialiserad p\u00e5 vissa uppgifter.\n\nFordonsbranschen \u00e4r teknikintensiv, vilket inneb\u00e4r att nya material, metoder och produkter f\u00f6r\u00e4ndrar arbetet f\u00f6r personbilsmekaniker. Det ing\u00e5r alltmer avancerad elektronik i moderna bilar och el-reparationerna utg\u00f6r en st\u00f6rre del av reparationerna. Bilens elektronik \u00e4r till st\u00f6rsta delen datorstyrd. F\u00f6r att ta reda p\u00e5 var felet sitter g\u00f6r personbilsmekanikern en digital fels\u00f6kning med hj\u00e4lp av elektronisk test- och m\u00e4tutrustning. Mekanikern kopplar upp sig mot bilens styrdator och med hj\u00e4lp av program f\u00f6r fels\u00f6kning kan felkoder l\u00e4sas av.\n\nReparationsarbete inneb\u00e4r oftast att den del det \u00e4r fel p\u00e5 byts ut. N\u00e4r felet \u00e4r ett programfel i n\u00e5got av bilens datorprogram kodas datorerna om. Efter reparationen ser mekanikern till att allt fungerar genom en funktionskontroll vilket ibland inneb\u00e4r att man provk\u00f6r bilen.\n\n\u00c4ven underh\u00e5llsarbeten, svetsning och enklare karosseriarbeten kan ing\u00e5 i arbetsuppgifterna. Personbilsmekanikern installerar ocks\u00e5 elektrisk utrustning som GPS eller stereo."}