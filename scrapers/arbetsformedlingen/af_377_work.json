{"text": "Svetsare \u00e4r anst\u00e4llda inom verkstadsindustrin, vid bygg- och anl\u00e4ggningsf\u00f6retag, vid entreprenadf\u00f6retag samt som underh\u00e5lls- och reparationspersonal vid olika industrier.Svetsning utf\u00f6rs exempelvis inom tillverkningsindustrin, vid broanl\u00e4ggningar, husbyggen, vid installation av r\u00f6rsystem inom processindustrin eller vid smidesarbete.\n\n### Arbetsuppgifter\n\nArbetet som svetsare kan inneb\u00e4ra allt fr\u00e5n rutinbetonad sk\u00f6tsel av en automatisk svetsmaskin till kr\u00e4vande specialsvetsning av r\u00f6rledningar och tryckk\u00e4rl. Som automatsvetsare fogar man samman metalldelar med hj\u00e4lp av en automatsvetsutrustning eller svetsrobot. P\u00e5 m\u00e5nga f\u00f6retag \u00e4r det ocks\u00e5 svetsaren som programmerar roboten. Som r\u00f6rsvetsare utf\u00f6r man kvalificerad svetsning i st\u00e5l och rostfritt st\u00e5l.\n\nEn svetsare m\u00e5ste ha god k\u00e4nnedom om olika metallers egenskaper och hur metallen p\u00e5verkas av svetsningen. Svetsaren m\u00e5ste f\u00f6rst\u00e5 vad svetsningen och svetskvalit\u00e9n inneb\u00e4r f\u00f6r den f\u00e4rdiga produktens h\u00e5llfasthet och livsl\u00e4ngd. \n\nMan anv\u00e4nder sig av olika svetsmetoder, till exempel manuell metallb\u00e5gsvetsning, MMA, gasmetallb\u00e5gsvetsning, MIG/MAG, gasvolframsvetsning, TIG, och gassvetsning beroende p\u00e5 det arbete som ska utf\u00f6ras.\n\nN\u00e4r ett svetsjobb ska p\u00e5b\u00f6rjas utg\u00e5r arbetet ofta fr\u00e5n en ritning. De detaljer som ska svetsas \u00e4r antingen f\u00e4rdiga eller s\u00e5 m\u00e5ste svetsaren sk\u00e4ra ut dem fr\u00e5n pl\u00e5t. Borrning tillkommer ibland och montering av detaljerna kan \u00e4ven ing\u00e5 i arbetet.\n\nSvetsarbeten m\u00e5ste ofta utf\u00f6ras enligt s\u00e4rskilda regler och f\u00f6reskrifter och ofta kr\u00e4vs d\u00e5 att man avlagt prov enligt standarden f\u00f6r svetsarpr\u00f6vning EN 287 eller ISO 9606. Svetsarpr\u00f6vningsintyget g\u00e4ller f\u00f6r viss svetsmetod under tv\u00e5 \u00e5r f\u00f6rutsatt att man arbetar praktiskt med denna metod.\n\nSom gassk\u00e4rare sk\u00e4r man efter ritningar ut detaljer av metallmaterial. Man kapar ocks\u00e5 produkter som grovpl\u00e5t och balkar. Verktygen som anv\u00e4nds \u00e4r sk\u00e4rbr\u00e4nnare, sk\u00e4rmaskin eller plasmask\u00e4rutrustning. Oftast ing\u00e5r sk\u00e4rning och kapning i svetsarens arbetsuppgifter.\n\n### Arbetsmilj\u00f6\n\nSom svetsare kan man arbeta b\u00e5de inom- och utomhus. Skyddsutrustning anv\u00e4nds f\u00f6r arbetet."}