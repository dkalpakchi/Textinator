{"text": "Apotekstekniker arbetar huvudsakligen p\u00e5 apotek. En del arbetar p\u00e5 dosapotek eller inom l\u00e4kemedelsindustrin.\n\n### Arbetsuppgifter\n\nApoteksteknikern \u00e4r specialist p\u00e5 r\u00e5dgivning av receptfria l\u00e4kemedel och egenv\u00e5rdsprodukter. Apoteksteknikern v\u00e4gleder kunderna vid ink\u00f6p av receptfria l\u00e4kemedel och ger r\u00e5d om exempelvis hygien, tandv\u00e5rd eller solskydd.\n\nApoteksteknikerna har kunskap om ett brett sortiment av produkter. Det kan till exempel vara l\u00e4kemedel som tidigare har varit receptbelagda eller receptfria l\u00e4kemedel f\u00f6r djur.\n\nI arbetet ing\u00e5r f\u00f6rs\u00e4ljning, varuhantering och arbete med kampanjer och skyltning. Varuhantering inneb\u00e4r att apoteksteknikern packar upp, prism\u00e4rker och fyller p\u00e5 med varor. Apoteksteknikern kan ocks\u00e5 ansvara f\u00f6r apotekets lager.\n\nI apoteksteknikerns arbete ing\u00e5r ocks\u00e5 att avg\u00f6ra n\u00e4r en kund beh\u00f6ver kontakta sjukv\u00e5rd eller v\u00e4nda sig till n\u00e5gon med h\u00f6gre farmaceutisk kompetens.\n\nP\u00e5 dosapotek arbetar apotekstekniker med att dosera och f\u00f6rpacka l\u00e4kemedel i p\u00e5sar till patienter. I arbetet ing\u00e5r \u00e4ven \u00f6vervakning, kontroll och kvalitetss\u00e4kring av produktionen.\n\n### Arbetstider\n\nM\u00e5nga apotek har \u00f6ppet b\u00e5de kv\u00e4llar och helger vilket g\u00f6r att man m\u00e5ste vara beredd p\u00e5 obekv\u00e4ma arbetstider."}