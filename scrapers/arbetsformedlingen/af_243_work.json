{"text": "\u00c4mnesl\u00e4rare arbetar i f\u00f6rsta hand p\u00e5 kommunala eller frist\u00e5ende skolor. \u00c4mnesl\u00e4rare med gymnasiebeh\u00f6righet kan ocks\u00e5 arbeta inom Komvux eller annan vuxenutbildning.\n\n### Arbetsuppgifter\n\nL\u00e4rare planerar och genomf\u00f6r undervisning. I klassrummet undervisar l\u00e4raren, svarar p\u00e5 fr\u00e5gor och ger eleverna st\u00f6d och \u00e5terkoppling. N\u00e4r eleverna arbetar tillsammans med f\u00f6rdjupningar i st\u00f6rre eller mindre grupper fungerar ofta l\u00e4raren som en slags handledare och hj\u00e4lper eleverna att sj\u00e4lva s\u00f6ka kunskap utifr\u00e5n givna ramar. \n\nUndervisning kr\u00e4ver f\u00f6rberedelser och mycket arbetstid g\u00e5r till planering och uppf\u00f6ljning av undervisningen. Den g\u00f6rs b\u00e5de enskilt och tillsammans med andra l\u00e4rare. I arbetet ing\u00e5r ocks\u00e5 att bed\u00f6ma elevernas kunskaper och dokumentera deras kunskapsutveckling. Det \u00e4r vanligt att \u00e4mnesl\u00e4rare i gymnasieskolan \u00e4r utbildade i tv\u00e5 undervisnings\u00e4mnen.\n\nEn viktig del av arbetet \u00e4r att stimulera eleverna till att arbeta sj\u00e4lvst\u00e4ndigt och ta ansvar f\u00f6r sin utbildning. Samtidigt \u00e4r det l\u00e4raren som har det yttersta ansvaret f\u00f6r att undervisningen bedrivs strukturerat och med tydliga m\u00e5l. L\u00e4roplanen och kursplaner f\u00f6r de olika \u00e4mnena, anger syftet med undervisningen, vilket inneh\u00e5ll som ska tas upp och m\u00e5len f\u00f6r elevernas kunskaper. Men det \u00e4r upp till l\u00e4raren och arbetslaget att tillsammans med eleverna planera hur undervisningen ska ske och kunskaperna bed\u00f6mas.\n\nL\u00e4rare har vid behov kontakt med v\u00e5rdnadshavare f\u00f6r omyndiga elever, studie- och yrkesv\u00e4gledare, kuratorer och annan elevv\u00e5rdspersonal f\u00f6r att st\u00f6tta sina elever. Samarbetet kan till exempel r\u00f6ra elevernas studie- eller yrkesval eller extra st\u00f6d och anpassningar. Ofta har l\u00e4rare ett s\u00e4rskilt ansvar f\u00f6r en viss klass eller grupp av elever genom att vara klassf\u00f6rest\u00e5ndare eller mentor.\n\n### Arbetstider\n\nDe flesta l\u00e4rare har en ferieanst\u00e4llning. Ferieanst\u00e4llning inneb\u00e4r att de oftast \u00e4r lediga d\u00e5 eleverna har lov, om de inte har obligatorisk kompetensutveckling eller planeringsdagar."}