{"text": "## F\u00f6retagss\u00e4ljare\n\nF\u00f6retagss\u00e4ljare finns anst\u00e4llda p\u00e5 olika f\u00f6retag som s\u00e4ljer produkter eller tj\u00e4nster. N\u00e4r varor och tj\u00e4nster produceras inom f\u00f6retaget tillh\u00f6r s\u00e4ljaren f\u00f6rs\u00e4ljningsavdelningen. En s\u00e4ljare kan ocks\u00e5 arbeta i ett f\u00f6retag som enbart s\u00e4ljer p\u00e5 uppdrag av andra f\u00f6retag.\n\n### Arbetsuppgifter \n\nF\u00f6retagss\u00e4ljare s\u00e4ljer varor och tj\u00e4nster till andra f\u00f6retag, inte till privatpersoner. I branschen kallas det f\u00f6r att s\u00e4lja \"business to business\" \u2013 B2B.&nbsp; S\u00e4ljare arbetar ofta med upps\u00f6kande f\u00f6rs\u00e4ljning. Ibland s\u00e4ljer man en kombination av b\u00e5de varor och tj\u00e4nster.\n\nS\u00e4ljaren ansvarar ofta f\u00f6r hela ledet \u2013 allt ifr\u00e5n best\u00e4llning till leverans och uppf\u00f6ljning. S\u00e4ljaren f\u00f6rv\u00e4ntas ha god kunskap b\u00e5de om f\u00f6retagets och konkurrenternas varor och tj\u00e4nster. S\u00e4ljaren f\u00f6ljer f\u00f6rs\u00e4ljningsstatistik och kundernas k\u00f6pvanor f\u00f6r att veta mer om hur man s\u00e4ljer b\u00e4st till varje enskild kund. Jobbet bygger p\u00e5 ett l\u00e5ngsiktigt och strategiskt arbete d\u00e4r syftet \u00e4r att skapa en bra aff\u00e4rsrelation p\u00e5 l\u00e5ng sikt \u2013 aff\u00e4rer g\u00f6rs mellan m\u00e4nniskor som litar p\u00e5 varandra.\n\nS\u00e4ljare kan ocks\u00e5 kallas f\u00f6r account manager. D\u00e5 har man kontinuerlig kontakt med ett antal kunder och ansvar att f\u00f6lja upp aff\u00e4rerna och utveckla nya aff\u00e4rsm\u00f6jligheter. \n\nKey account manager \u00e4r en s\u00e4ljare som \u00e4r specialiserad p\u00e5 kunder som \u00e4r s\u00e4rskilt betydelsefulla f\u00f6r f\u00f6retaget, s\u00e5 kallade nyckelkunder. Det kan vara kunder som st\u00e5r f\u00f6r en stor del av f\u00f6retagets oms\u00e4ttning, men ocks\u00e5 kunder som kr\u00e4ver speciella l\u00f6sningar f\u00f6r att produkterna ska passa dem. D\u00e5 samordnar man ibland olika specialister, exempelvis s\u00e4ljare, kundst\u00f6d, produktion och utveckling fr\u00e5n det egna f\u00f6retaget.\n\nEn utes\u00e4ljare eller f\u00e4lts\u00e4ljare arbetar i f\u00f6rsta hand med att bes\u00f6ka kunderna f\u00f6r att s\u00e4lja f\u00f6retagets produkter eller tj\u00e4nster. Det \u00e4r vanligt att s\u00e4ljaren har ansvaret f\u00f6r f\u00f6rs\u00e4ljningen i n\u00e5gon geografiskt avstyckad del av Sverige, ofta kallat s\u00e4ljdistrikt. Utes\u00e4ljaren tillbringar en stor del av arbetstiden p\u00e5 resande fot. Det administrativa arbetet som h\u00f6r till kan sk\u00f6tas var som helst. \n\nEn innes\u00e4ljare har kontakt med kunderna fr\u00e5n sitt kontor. D\u00e5 tar man emot best\u00e4llningar och s\u00e4ljer produkter och tj\u00e4nster \u00f6ver telefon och e-post men jobbar \u00e4ven med att ta emot klagom\u00e5l, ge r\u00e5d och service. Vissa innes\u00e4ljare ansvarar ocks\u00e5 f\u00f6r att det man s\u00e4ljer levereras och g\u00f6r fakturaunderlag.\n\nOrdermottagare och orderadministrat\u00f6r tar emot best\u00e4llningar fr\u00e5n kunder som sj\u00e4lva kontaktar f\u00f6retaget. Arbetsuppgifterna kan variera i sv\u00e5righetsgrad fr\u00e5n att ta emot order och registrera dem i datorn till att exempelvis ocks\u00e5 bevaka leveranser, g\u00f6ra underlag till fakturor och administrera transporter.\n\nHandeln blir allt mer internationell. S\u00e4ljare anst\u00e4llda i import- eller exportf\u00f6retag reser mycket utomlands f\u00f6r att f\u00f6rhandla med sina kunder. D\u00e4rf\u00f6r \u00e4r det viktigt med kunskaper i spr\u00e5k och kultur i de l\u00e4nder d\u00e4r aff\u00e4rerna genomf\u00f6rs. \n\n### Arbetstider\n\nEn utes\u00e4ljare har ofta oregelbundna arbetstider och reser mycket."}