{"text": "SOS-operat\u00f6rer arbetar man p\u00e5 n\u00e5gon av landets 14 SOS-centraler. Larmoperat\u00f6rer arbetar p\u00e5 ledningscentraler f\u00f6r bevakningsf\u00f6retag eller p\u00e5 larmcentraler.\n\n### Arbetsuppgifter \n\nSOS-operat\u00f6rer tar emot samtal p\u00e5 larmnumret 112. SOS-operat\u00f6rernas arbete handlar om att ta emot samtal, prioritera larm och v\u00e4lja att f\u00f6rmedla r\u00e4tt hj\u00e4lpinsats till den som ringer. Man samordnar och f\u00f6rmedlar larmen vidare. Larm kan till exempel f\u00f6rmedlas till ambulans, r\u00e4ddningstj\u00e4nst, polis och sj\u00f6r\u00e4ddning. Man f\u00f6rmedlar \u00e4ven samtal vidare till jourhavande pr\u00e4st eller socialjour. \n\nPersonerna som ringer kan till exempel ha sett eller varit med om en olycka eller utsatts f\u00f6r ett brott. Samtalen kan \u00e4ven handla om att det brinner eller att n\u00e5gon har blivit akut sjuk.   \nSOS-operat\u00f6rer m\u00e5ste med hj\u00e4lp av n\u00e5gra fr\u00e5gor snabbt f\u00e5 en bild av vad som h\u00e4nt och var h\u00e4ndelsen \u00e4gt rum f\u00f6r att kunna bed\u00f6ma vilka r\u00e4ddningsinsatser som kr\u00e4vs. Personerna som ringer befinner sig i en sv\u00e5r situation och det st\u00e4ller krav p\u00e5 att SOS-operat\u00f6rerna \u00e4r bra p\u00e5 att kommunicera med personer som kan vara uppr\u00f6rda eller chockade. \n\nI de fall larmen handlar om personer som beh\u00f6ver v\u00e5rd har operat\u00f6rerna ett medicinskt index som st\u00f6d f\u00f6r att kunna avg\u00f6ra hur snabbt en ambulans m\u00e5ste skickas till platsen. Genom att utg\u00e5 fr\u00e5n fr\u00e5gor som till exempel om personen andas eller \u00e4r vid medvetande kan operat\u00f6rerna f\u00e5 st\u00f6d i att prioritera hur snabbt personen beh\u00f6ver v\u00e5rd och l\u00e4ttare ta beslut om hj\u00e4lpinsatser. \n\nDet \u00e4r viktigt att snabbt f\u00e5 fram information om vad det \u00e4r som har intr\u00e4ffat och p\u00e5 vilken adress personen befinner sig. Till sin hj\u00e4lp har SOS-operat\u00f6rer olika tekniska system, till exempel digitala kartor.\n\nOfta pratar man med personen som ringt in larmet samtidigt som man genomf\u00f6r andra arbetsuppgifter. Det kan till exempel vara att larma ambulans eller polis till platsen och vidarebefordra information om larmet till dem, eller att dokumentera. Man h\u00e5ller ocks\u00e5 l\u00f6pande kontakt med till exempel ambulans p\u00e5 v\u00e4g till platsen f\u00f6r att h\u00e5lla dem uppdaterade med information tills de anl\u00e4nder. Det \u00e4r d\u00e4rf\u00f6r viktigt att kunna utf\u00f6ra flera olika arbetsuppgifter samtidigt och att kunna hantera stress. \n\nSOS-operat\u00f6rer m\u00e5ste kunna ge r\u00e5d och instruktioner till den som ringer. De kan till exempel ge personer st\u00f6d i hur man utf\u00f6r f\u00f6rsta hj\u00e4lpen i v\u00e4ntan p\u00e5 att ambulans ska komma till platsen. N\u00e4r det beh\u00f6vs kan de koppla in en specialist i samtalet, till exempel en sjuksk\u00f6terska eller l\u00e4kare.\n\nSOS-operat\u00f6rer hanterar \u00e4ven andra typer av larm. Det kan till exempel vara \u00f6verfallslarm eller automatiska brandlarm. Larmen kan ocks\u00e5 g\u00e4lla driftfel i datacentraler eller industrianl\u00e4ggningar, hissfel, utel\u00e5sta personer eller inbrott. SOS-operat\u00f6rer f\u00f6rmedlar d\u00e5 larmen vidare till polis, v\u00e4ktare eller hantverksjourer. \n\nLarmoperat\u00f6rer tar emot, samordnar och f\u00f6rmedlar larm och samtal vidare till v\u00e4ktare eller andra kontaktpersoner. Det kan till exempel vara larm fr\u00e5n n\u00e5gon som tryckt p\u00e5 ett trygghetslarm i hemmet som ska tas emot och vidarebefordras s\u00e5 att personen kan f\u00e5 hj\u00e4lp. \n\nLarmcentralerna tar ocks\u00e5 emot inbrottslarm, \u00f6verfallslarm och driftlarm och kan arbeta med att fj\u00e4rrstyra larm eller fj\u00e4rr\u00e5terst\u00e4ller larm. \u00c4ven \u00f6vervakning av v\u00e4ktarbilar och v\u00e4rdetransporter med hj\u00e4lp av digital kartdator ing\u00e5r i arbetet. \n\n\u00c4ven en larmoperat\u00f6r m\u00e5ste kunna ge r\u00e5d och instruktioner till den som ringer till exempel en v\u00e4ktare eller larmtekniker. Det \u00e4r viktigt att vara bra p\u00e5 att kommunicera. \n\nLarmoperat\u00f6rer hos Polismyndigheten kallas KC-operat\u00f6rer. De arbetar med att ta emot samtal fr\u00e5n allm\u00e4nheten, larm som kommer fr\u00e5n personer som ringt 112 och \u00e4ven larm fr\u00e5n banker, postkontor och v\u00e4rdetransporter. De s\u00e4nder \u00e4ven ut rikslarm. \n\nSom KC-operat\u00f6r ansvarar man f\u00f6r att prioritera bland de larm som kommer in och f\u00f6rdelar arbetet mellan de polispatruller som \u00e4r i tj\u00e4nst. Man har l\u00f6pande kontakt med de som rycker ut p\u00e5 larmen och hj\u00e4lper dem med information de beh\u00f6ver, till exempel adresser, portkoder, registreringsnummer till bilar eller annat.\n\nP\u00e5 n\u00e5gra bevakningsf\u00f6retag finns s\u00e4rskilda radiooperat\u00f6rer som enbart sk\u00f6ter kontakten med v\u00e4ktare \u00f6ver kommunikationsradio och telefon.\n\n### Arbetstider\n\nSom SOS-operat\u00f6r arbetar man p\u00e5 schemalagda arbetstider, eftersom larmcentralerna \u00e4r bemannade dygnet runt under \u00e5rets alla dagar. Man m\u00e5ste kunna arbeta under dygnets alla timmar och alla dagar under \u00e5ret. \n\nDet \u00e4r vanligt att larmoperat\u00f6rer arbetar enbart dagtid eller enbart nattetid."}