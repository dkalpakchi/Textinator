{"text": "## Friv\u00e5rdsinspekt\u00f6r\n\nFriv\u00e5rdsinspekt\u00f6rer arbetar b\u00e5de p\u00e5 anstalter inom kriminalv\u00e5rden och med klienterna i deras hem n\u00e4r de beh\u00f6ver st\u00f6d efter frigivning.\n\n### Arbetsuppgifter\n\nN\u00e4r en person friges villkorligt fr\u00e5n anstalten \u00e4r det friv\u00e5rdsinspekt\u00f6rens uppgift att tr\u00e4ffa personen regelbundet. F\u00f6rsta kontakten tas alltid innan frigivningen, inne p\u00e5 anstalten. Friv\u00e5rdsinspekt\u00f6rens uppgift \u00e4r att hj\u00e4lpa till s\u00e5 att \u00e5teranpassningen till samh\u00e4llet g\u00e5r s\u00e5 smidigt som m\u00f6jligt. I arbetet ing\u00e5r att samtala kring praktiska problem som att finna arbete eller bostad. Samtidigt g\u00e4ller det att \u00f6vervaka s\u00e5 att personen inte \u00e5terfaller i brott, och att uppmuntra klienten att s\u00f6ka behandling f\u00f6r eventuella missbruksproblem. \n\nFriv\u00e5rdsinspekt\u00f6ren har ocks\u00e5 regelbunden kontakt med personer som d\u00f6ms till straff utan frihetsber\u00f6vande. Det kan till exempel g\u00e4lla de som avtj\u00e4nar sitt straff genom elektronisk \u00f6vervakning med fotboja.\n\nI arbetet ing\u00e5r olika uppgifter av utredningskarakt\u00e4r. Friv\u00e5rdsinspekt\u00f6ren g\u00f6r en personutredning av den person som befinns vara skyldig till brott. Det kan handla om hur hemf\u00f6rh\u00e5llandena ser ut, kartl\u00e4gga individens sociala n\u00e4tverk och ta reda p\u00e5 om han eller hon tidigare varit straffad. I utredningen f\u00f6resl\u00e5r friv\u00e5rdsinspekt\u00f6ren exempelvis v\u00e5rd i form av behandling f\u00f6r missbruk eller f\u00e4ngelse. Det \u00e4r sedan domstolen som fattar beslut om vilket straff som skall utd\u00f6mas.\n\nI uppgifterna ing\u00e5r \u00e4ven att utbilda och handleda s\u00e5 kallade lekmanna\u00f6vervakare, m\u00e4nniskor som p\u00e5 sin fritid st\u00f6ttar personer d\u00f6mda till skyddstillsyn eller villkorligt frigivna personer.\n\nFriv\u00e5rdsinspekt\u00f6ren arbetar ofta i ett arbetslag, som kan ha olika ansvarsomr\u00e5den. N\u00e5gra exempel p\u00e5 omr\u00e5den kan vara samh\u00e4llstj\u00e4nst eller \u00f6vervakning av villkorligt frigivna. Arbetet inneh\u00e5ller b\u00e5de individuella uppgifter och arbete i grupp. D\u00e4rf\u00f6r kr\u00e4vs god f\u00f6rm\u00e5ga att samarbeta b\u00e5de med kollegor och med andra myndigheter, till exempel socialf\u00f6rvaltningen i kommunen. F\u00f6rm\u00e5ga att uttrycka sig v\u00e4l i skrift, och intresse f\u00f6r utredningsuppgifter \u00e4r viktigt i yrket.\n\n### Arbetstid\n\nArbetstiden \u00e4r oftast kontorstid. Tj\u00e4nstg\u00f6ring kv\u00e4llar och helger kan dock f\u00f6rekomma. Kriminalv\u00e5rden fungerar dygnet runt."}