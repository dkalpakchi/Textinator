{"text": "Som personlig assistent \u00e4r man anst\u00e4lld av kommunen, privata bolag, stiftelser eller assistansanv\u00e4ndaren sj\u00e4lv.\n\n### Arbetsuppgifter\n\nEn personlig assistent kan kompensera m\u00e5nga olika typer av funktionsneds\u00e4ttningar. Det kan till exempel vara r\u00f6relseneds\u00e4ttning, syn- eller h\u00f6rselneds\u00e4ttningar, eller en intellektuell funktionsneds\u00e4ttning.\n\nDen personliga assistenten har i uppgift att underl\u00e4tta vardagen f\u00f6r assistansanv\u00e4ndaren. Arbetet \u00e4r anpassat utifr\u00e5n den assistansanv\u00e4ndare man arbetar med och kan vara mycket varierande. Det kan handla om att hj\u00e4lpa till med hygien, matlagning eller att sk\u00f6ta hemmet. Det kan ocks\u00e5 inneb\u00e4ra att hj\u00e4lpa till med studier eller assistansanv\u00e4ndarens eget arbete. En viktig del kan vara att m\u00f6jligg\u00f6ra en aktiv fritid f\u00f6r assistansanv\u00e4ndaren som att \u00e4gna sig \u00e5t intressen eller f\u00f6reningsliv. Den personliga assistenten kan \u00e4ven m\u00f6jligg\u00f6ra umg\u00e4nge f\u00f6r assistansanv\u00e4ndaren genom att tr\u00e4ffa v\u00e4nner eller familj.\n\nMan kan ocks\u00e5 hj\u00e4lpa assistansanv\u00e4ndaren att kommunicera, d\u00e5 kan det kr\u00e4vas att den personliga assistenten har s\u00e4rskild kunskap som exempelvis teckenspr\u00e5k.\n\nGenerellt har inte personliga assistenter n\u00e5gra sjukv\u00e5rdande uppgifter. I vissa fall kan man delegeras sjukv\u00e5rdande uppgifter fr\u00e5n en sjuksk\u00f6terska, som att dela ut medicin till assistansanv\u00e4ndaren. Det st\u00e4lls d\u00e5 s\u00e4rskilda krav p\u00e5 den som arbetar som personlig assistent som exempelvis att man har undersk\u00f6terskeutbildning.\n\nSom personlig assistent arbetar man under tystnadsplikt. Det inneb\u00e4r att man inte f\u00e5r l\u00e4mna ut uppgifter om assistansanv\u00e4ndaren och hens privata f\u00f6rh\u00e5llanden.\n\n### Arbetsmilj\u00f6\n\nArbetet utf\u00f6rs i den milj\u00f6 assistansanv\u00e4ndaren befinner sig som exempelvis hens egna hem eller inom olika verksamheter. Ibland kan tunga lyft f\u00f6rekomma, s\u00e4rskilt om man arbetar med assistansanv\u00e4ndare med r\u00f6relsehinder.\n\n### Arbetstider\n\nEftersom personer med behov av personlig assistans i de allra flesta fall har behov av assistans alla tider p\u00e5 dygnet kan ens arbetstider variera d\u00e4refter."}