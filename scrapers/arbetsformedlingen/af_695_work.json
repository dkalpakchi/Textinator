{"text": "M\u00e4klare inom finans arbetar p\u00e5 banker, f\u00f6rs\u00e4kringsbolag eller v\u00e4rdepappersbolag.\n\n### Arbetsuppgifter\n\nEn m\u00e4klare inom finans ger kunder f\u00f6rslag till k\u00f6p och f\u00f6rs\u00e4ljning av aktier, obligationer och andra v\u00e4rdepapper. M\u00e4klaren tar p\u00e5 kundens order hand om ink\u00f6p och f\u00f6rs\u00e4ljning av v\u00e4rdepapper. Beroende p\u00e5 arbetets inriktning kan man kallas aktiem\u00e4klare/fondm\u00e4klare, penningmarknadsm\u00e4klare eller optionsm\u00e4klare. \n\nEn aktiem\u00e4klare/fondm\u00e4klare g\u00f6r upp aff\u00e4rer om k\u00f6p och f\u00f6rs\u00e4ljning av aktier/fonder och liknande v\u00e4rdepapper f\u00f6r kunders r\u00e4kning. \u00c4ven r\u00e5dgivning om vilka f\u00f6retag de ska k\u00f6pa aktier i och vilka aktier/fonder det \u00e4r f\u00f6rdelaktigt att s\u00e4lja ing\u00e5r i arbetet.\n\nPenningm\u00e4klare och obligationsm\u00e4klare handlar med obligationer, statsskuldsv\u00e4xlar och certifikat som staten, kommuner eller f\u00f6retag ger ut.\n\nM\u00e4klaren arbetar oftast i stora handlarrum med datask\u00e4rmar och f\u00f6ljer f\u00f6r\u00e4ndringen i priserna p\u00e5 aktierna, aktiekurserna och politiska och ekonomiska nyheter som kan p\u00e5verka finansmarknaden och dess utveckling. Man m\u00e5ste kunna arbeta effektivt och fatta snabba och korrekta beslut under pressande f\u00f6rh\u00e5llanden. F\u00f6rm\u00e5gan att skapa kontakter \u00e4r avg\u00f6rande f\u00f6r att lyckas i jobbet. Det \u00e4r ocks\u00e5 viktigt att vara lyh\u00f6rd f\u00f6r kundernas \u00f6nskem\u00e5l."}