{"text": "## Reservdelsspecialist\n\nReservdelsspecialist jobbar antingen p\u00e5 reservdelsavdelningen p\u00e5 en bilverkstad, i en tillbeh\u00f6rsbutik, eller med f\u00f6rs\u00e4ljning \u00f6ver disk. Man kan ocks\u00e5 jobba med telefonf\u00f6rs\u00e4ljning av reservdelar till bilar eller maskiner.\n\n### Arbetsuppgifter\n\nI en bilverkstad ska reservdelsspecialisten dela ut reservdelar till fordonsmekaniker. F\u00f6rst avg\u00f6r man om reservdelen kan ordnas fr\u00e5n det egna f\u00f6retaget, eller om delen ska h\u00e4mtas utifr\u00e5n. Det hj\u00e4lper att veta hur en mekaniker jobbar f\u00f6r att snabbt kunna ge ut r\u00e4tt reservdelar. Reservdelsspecialisten h\u00e5ller \u00e4ven kontakt med \u00e5terf\u00f6rs\u00e4ljare och leverant\u00f6rer om olika bildelar.\n\nDet \u00e4r \u00e4ven vanligt att man \u00e4r l\u00e4nken mellan verkstaden och kundmottagningen. I dessa fall p\u00e5b\u00f6rjar, bevakar och avslutar man \u00e4renden med kunder. Ordermottagningarna ges \u00f6ver disk, via telefon eller webb. Det kan handla om att f\u00f6rmedla tj\u00e4nster, exempelvis serviceavtal och bilv\u00e5rd.\n\nI tillbeh\u00f6rsbutiken s\u00e4ljer man reservdelar och fordonstillbeh\u00f6r till kunder, vilket \u00e4ven kan ske \u00f6ver telefon och mail. Kunskaper om fordon \u00e4r till stor nytta f\u00f6r att kunna ge r\u00e5d om hur delarna ska anv\u00e4ndas. I sitt arbete med f\u00f6rs\u00e4ljning \u00e4r det \u00e4ven viktigt att ha ett intresse f\u00f6r varorna och att ge kunden god service. I butiken ansvarar man \u00e4ven f\u00f6r p\u00e5fyllning av varor och att s\u00e4kerst\u00e4lla samarbete med andra avdelningar.\n\nReservdelsspecialisten kan \u00e4ven f\u00e5 arbeta med reservdelar i ett lagerhus. I lagerhanteringen ansvarar man f\u00f6r mottagning, p\u00e5fyllnad, godshantering och utl\u00e4mning av material. I utl\u00e4mningen k\u00f6r reservdelsspecialisten budbilar f\u00f6r att leverera reservdelar till kunder. H\u00e4r ansvarar man \u00e4ven f\u00f6r \u00f6vrig lagerhantering s\u00e5som inventering, utgallring och att l\u00e4gga best\u00e4llningar. I lagerhanteringen finns \u00e4ven m\u00f6jlighet att anv\u00e4nda truck.\n\nEtt viktigt hj\u00e4lpmedel i yrket \u00e4r datorn, d\u00e4r man har en katalog \u00f6ver reservdelarna. Datorn anv\u00e4nds f\u00f6r att h\u00e5lla kontakt, g\u00f6ra best\u00e4llningar, registrera tillbeh\u00f6r och reservdelar n\u00e4r de kommer till lagret. F\u00f6r att arbetet ska kunna g\u00e5 smidigt, samt f\u00f6r att kunden ska f\u00e5 r\u00e4tt r\u00e5d, b\u00f6r man ha goda kunskaper om de produkter som finns tillg\u00e4ngliga."}