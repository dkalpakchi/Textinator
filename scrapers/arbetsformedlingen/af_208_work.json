{"text": "De flesta kuratorer arbetar inom h\u00e4lso- och sjukv\u00e5rden. M\u00e5nga kuratorer arbetar ocks\u00e5 inom skolan. Ett begr\u00e4nsat antal kuratorer arbetar inom kriminalv\u00e5rden, r\u00e4ttspsykiatrin eller f\u00f6retagsh\u00e4lsov\u00e5rden. \n\n### Arbetsuppgifter\n\nSom kurator m\u00f6ter man m\u00e4nniskor som beh\u00f6ver r\u00e5d, st\u00f6d och hj\u00e4lp att l\u00f6sa olika sorters problem. Genom samtal f\u00f6rs\u00f6ker kuratorn f\u00e5nga in problemet, och sedan tillsammans med klienten komma fram till l\u00f6sningar. I arbetet r\u00e5der sekretess, det inneb\u00e4r att man inte f\u00e5r f\u00f6ra vidare det man f\u00e5r veta under samtalen.\n\nEn sjukhuskurator arbetar med att g\u00f6ra utredningar kring patienters situation. Det kan till exempel g\u00e4lla rehabilitering efter sjukdom, men ocks\u00e5 hur man ska l\u00f6sa ett framtida boende eller att utreda behov av assistans fr\u00e5n kommunen. \n\nEn viktig del av arbetet \u00e4r att f\u00f6rmedla information om samh\u00e4llets olika m\u00f6jligheter att ge hj\u00e4lp och st\u00f6d. I arbetet har man mycket kontakt med anh\u00f6riga till patienterna, med v\u00e5rdpersonalen p\u00e5 sjukhuset, socialtj\u00e4nsten i kommunen eller f\u00f6rs\u00e4kringskassan. \n\nMan arbetar \u00e4ven med krisbearbetning eller st\u00f6dsamtal, bland annat f\u00f6r patienter med kroniska sjukdomar. Man arbetar ocks\u00e5 med f\u00f6rebyggande arbete, ofta tillsammans med annan v\u00e5rdpersonal, till exempel f\u00f6r att minska fysisk eller psykisk oh\u00e4lsa bland ungdomar. \n\nEn skolkurator arbetar med b\u00e5de elever, personal p\u00e5 skolan och f\u00f6r\u00e4ldrar. Arbetet \u00e4r fokuserat p\u00e5 att st\u00f6dja och samtala med elever som har det sv\u00e5rt med skolarbetet eller med den psykosociala milj\u00f6n i skolan. \n\nVanliga arbetsuppgifter f\u00f6r en skolkurator kan vara att ha samtal med elever om deras livssituation och att arbeta f\u00f6r b\u00e4ttre studiemotivation. Den kan ocks\u00e5 handla om att handleda skolans personal eller att hj\u00e4lpa till med kontakter med andra myndigheter. \n\nSkolkuratorns arbete kan ocks\u00e5 vara f\u00f6rebyggande, till exempel arbete med att f\u00f6rebygga mobbing. Man ger \u00e4ven r\u00e5d och hj\u00e4lp f\u00f6r att f\u00f6rb\u00e4ttra skolmilj\u00f6n. I arbetet ing\u00e5r mycket samarbete med f\u00f6r\u00e4ldrar, l\u00e4rare, skolsk\u00f6terska, elevv\u00e5rdsteam och ibland \u00e4ven med studie-och yrkesv\u00e4gledaren. \n\n### Arbetstid\n\nArbetstiderna f\u00f6r kuratorer \u00e4r oftast kontorstid."}