{"text": "Som kronofogde arbetar man p\u00e5 myndigheten&nbsp;Kronofogden&nbsp;som tillh\u00f6r Finansdepartementet.\n\n### Arbetsuppgifter\n\nEn kronofogde arbetar med juridik kring m\u00e4nniskors och organisationers ekonomi och betalningar. Arbetet inneb\u00e4r m\u00e5nga kontakter med privatpersoner, f\u00f6retag och andra myndigheter. Kronofogdemyndighetens roll \u00e4r opartisk och man arbetar f\u00f6r b\u00e5da parter i betalnings\u00e4renden. Myndigheten ser till att den som har r\u00e4tt till pengar f\u00e5r in dem och att den som har en skuld att betala f\u00e5r st\u00f6d och v\u00e4gledning f\u00f6r att reda ut sin situation.\n\nEn kronofogde sk\u00f6ter b\u00e5de egna \u00e4renden och st\u00f6djer andra handl\u00e4ggare. Kronofogden har ett stort juridiskt ansvar och ser till att de lagar och f\u00f6rordningar som finns efterf\u00f6ljs. Arbetet innefattar bland annat att f\u00f6rhandla med f\u00f6retagare, banker och juridiska ombud f\u00f6r att hitta l\u00f6sningar f\u00f6r f\u00f6retag och privatpersoner i ekonomiska sv\u00e5righeter. Nya uppg\u00f6relser kan tas fram och avtal granskas. N\u00e4r det beh\u00f6vs ordnar kronofogden ocks\u00e5 f\u00f6rs\u00e4ljning av egendom eller l\u00f6s\u00f6re.\n\nKronofogdar genomf\u00f6r \u00e4ven r\u00e4ttsliga utredningar och skriver yttranden till domstolar. \u00d6vriga arbetsuppgifter kan vara tillsyn av konkurser eller skuldsanering.\n\nI rollen som kronofogde ing\u00e5r att ge st\u00f6d till andra handl\u00e4ggare inom myndigheten och man m\u00e5ste snabbt och korrekt kunna hantera och bem\u00f6ta deras fr\u00e5gor&nbsp;i olika \u00e4renden. Som kronofogde ansvarar man ocks\u00e5 f\u00f6r kompetensutveckling av \u00f6vriga handl\u00e4ggare och ser till att myndigheten f\u00f6ljer och utvecklar arbetet utifr\u00e5n g\u00e4llande och nya lagar inom omr\u00e5det. Kronofogdar g\u00f6r \u00e4ven kvalitetsgranskningar och ger \u00e5terkoppling till enskilda medarbetare och team."}