{"text": "Fastighetsv\u00e4rdar kan vara anst\u00e4llda av fastighetsbolag, bostadsbolag eller f\u00f6retag som i sin tur s\u00e4ljer tj\u00e4nster till bostadsf\u00f6retag. De kan \u00e4ven vara anst\u00e4llda av kommuner.\n\n### Arbetsuppgifter\n\nFastighetsv\u00e4rden \u00e4r fastighets\u00e4garens ansikte ut\u00e5t. Arbetsuppgifterna varierar beroende p\u00e5 var man \u00e4r anst\u00e4lld men den fr\u00e4msta uppgiften \u00e4r att se till s\u00e5 att hyresg\u00e4sterna k\u00e4nner sig trygga och n\u00f6jda i sin arbets- och boendemilj\u00f6. Fastighetsv\u00e4rden v\u00e4lkomnar hyresg\u00e4sterna vid inflyttning och tr\u00e4ffar dem vid utflyttning. Arbetet som fastighetsv\u00e4rd kan \u00e4ven innefatta budgetansvar och vissa ekonomiska arbetsuppgifter.\n\nExempel p\u00e5 \u00f6vergripande arbetsuppgifter som ing\u00e5r i arbetet:\n\n<ul type=\"circle\"><li>R\u00f6ra sig ute i bostadsomr\u00e5dena </li><li>Tr\u00e4ffa och skapa kontakt med hyresg\u00e4ster </li><li>Inspektion och bed\u00f6mningar av skador </li><li>Besiktningar vid in- och avflyttning </li></ul>\n\nFastighetsv\u00e4rden ska finnas till hands f\u00f6r hyresg\u00e4sterna och \u00e4ven identifiera deras behov och \u00f6nskem\u00e5l. Finns det behov av f\u00f6rb\u00e4ttringar p\u00e5 omr\u00e5det, som fler lekplatser eller grillplatser, ska fastighetsv\u00e4rden f\u00e5nga upp signaler om det. Eftersom fastighetsv\u00e4rden \u00e4r kontaktperson mot hyresg\u00e4sterna handlar en del av jobbet om att svara p\u00e5 fr\u00e5gor av olika slag, exempelvis ta hand om felanm\u00e4lningar och klagom\u00e5l. Det \u00e4r d\u00e4rf\u00f6r viktigt att man har l\u00e4tt att ta kontakt med andra m\u00e4nniskor, \u00e4ven i besv\u00e4rliga situationer. Vissa problem kan v\u00e4rden l\u00f6sa sj\u00e4lv, medan annat slussas vidare till exempelvis tekniska specialister."}