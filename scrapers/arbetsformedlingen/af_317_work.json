{"text": "## Psykolog\n\nPsykologer arbetar inom m\u00e5nga omr\u00e5den i samh\u00e4llet. De arbetar exempelvis p\u00e5 v\u00e5rdcentraler, inom psykiatrin, skolan, kriminalv\u00e5rden, idrottsv\u00e4rlden, f\u00f6rsvaret och inom arbetsliv och organisation. M\u00e5nga psykologer \u00e4r egna f\u00f6retagare.\n\n### Arbetsuppgifter\n\nPsykologen arbetar med m\u00e4nniskor i alla skeden i livet. I fokus f\u00f6r psykologens arbete st\u00e5r m\u00e4nniskans upplevelser, tankar, k\u00e4nslor, beteenden och samspel med andra. Gemensamt f\u00f6r alla psykologer \u00e4r att de arbetar f\u00f6r att f\u00f6rb\u00e4ttra m\u00e4nniskors livssituation, utvecklingsm\u00f6jligheter och f\u00f6rm\u00e5ga att p\u00e5verka sitt liv i \u00f6nskad riktning.\n\nPsykologen kan till exempel genomf\u00f6ra psykologisk behandling, psykoterapi och f\u00f6rebyggande psykologiska arbeten. Psykologen g\u00f6r ocks\u00e5 f\u00f6rdjupande utredningar, som bland annat inkluderar psykologiska tester f\u00f6r att mer detaljerat beskriva problem och d\u00e4rmed kunna ge mer genomarbetade f\u00f6rslag till \u00e5tg\u00e4rder. F\u00f6rutom utredning, f\u00f6rebyggande arbete och behandlingsarbete kan psykologen st\u00f6dja, v\u00e4gleda, motivera och coacha m\u00e4nniskor i olika sammanhang.\n\nSamtal med patienten \u00e4r centralt i arbetet. Psykologen arbetar med hj\u00e4lp av olika psykologiska metoder som \u00e4r grundade i forskning och bepr\u00f6vad erfarenhet. Metoderna kan vara inriktade p\u00e5 depressioner, \u00e5ngesttillst\u00e5nd, personlighetsst\u00f6rningar och andra former av psykisk oh\u00e4lsa. Stresshantering \u00e4r ocks\u00e5 ett exempel. Psykologen anpassar behandlingen till patientens behov.\n\nPsykologen arbetar p\u00e5 individ-, grupp- eller organisationsniv\u00e5. Arbete med organisationsutveckling, ledarskap och personalgrupper \u00e4r vanligt. Psykologen kan hj\u00e4lpa till att hantera konflikt- och krissituationer p\u00e5 arbetsplatser. Psykologen kan \u00e4ven arbeta med rekrytering och urval i f\u00f6retag, organisationer och inom f\u00f6rsvaret.\n\n### Arbetsmilj\u00f6\n\nInom sjukv\u00e5rden arbetar psykologen ofta i team med l\u00e4kare, kuratorer och annan v\u00e5rdpersonal."}