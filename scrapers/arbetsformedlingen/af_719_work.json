{"text": "Skolsk\u00f6terskor arbetar p\u00e5 grund- och gymnasieskolor. Arbetsgivare \u00e4r kommuner eller frist\u00e5ende skolor.\n\n### Arbetsuppgifter\n\nSkolsk\u00f6terskans huvuduppgifter \u00e4r att:\n\n### \u25cf G\u00f6ra h\u00e4lsounders\u00f6kningar\n\n\u25cf H\u00e5lla h\u00e4lsosamtal  \n\u25cf Genomf\u00f6ra vaccinationer enligt det nationella vaccinationsprogrammet\n\nH\u00e4lsounders\u00f6kningar g\u00f6rs regelbundet i olika \u00e5rskurser. Vid unders\u00f6kningen unders\u00f6ker skolsk\u00f6terskan elevens l\u00e4ngd, vikt, syn och h\u00f6rsel. I samband med h\u00e4lsounders\u00f6kningen h\u00e5ller man h\u00e4lsosamtal med eleven.\n\nUnder h\u00e4lsosamtalet g\u00e5r man igenom elevens h\u00e4lsa och st\u00e4ller fr\u00e5gor om mat- och s\u00f6mnvanor, upplevd stress och andra livsstilsfr\u00e5gor. Samtalet fokuserar mycket p\u00e5 kopplingen mellan h\u00e4lsa och l\u00e4rande. Skolsk\u00f6terskan coachar eleverna, utreder orsakerna bakom upplevda problem och ger f\u00f6rslag p\u00e5 l\u00f6sningar.\n\nSkolsk\u00f6terskan m\u00f6ter ofta elever med psykisk oh\u00e4lsa, som av olika anledningar har sv\u00e5rt att klara skolans m\u00e5l. Skolsk\u00f6terskan \u00e4r ocks\u00e5 involverad i elever som har kroniska eller medicinska problem som allergi, epilepsi eller hudsjukdomar.\n\nSkolsk\u00f6terskan tar emot spontana bes\u00f6k fr\u00e5n eleverna. Det \u00e4r vanligt med fr\u00e5gor kopplade till identitet, sexualitet och pubertet. Skolsk\u00f6terskan erbjuder \u00e4ven enklare sjukv\u00e5rdsinsatser, till exempel om en elev har skadat sig l\u00e4tt.\n\nSkolsk\u00f6terskan samarbetar med l\u00e4kare, kurator, psykolog och specialpedagog i skolans elevh\u00e4lsoteam. Teamet tr\u00e4ffas och diskuterar elever p\u00e5 individ- och gruppniv\u00e5. Det kan ocks\u00e5 vara \u00f6vergripande fr\u00e5gor, som hur man ska arbeta f\u00f6r en tryggare skolg\u00e5rd. Skolsk\u00f6terskan \u00e4r ocks\u00e5 ett st\u00f6d f\u00f6r rektorer och pedagoger i arbetet med att st\u00f6dja eleverna i deras l\u00e4rande och utveckling.\n\nSkolsk\u00f6terskan hanterar \u00e5terkommande elevenk\u00e4ter och anv\u00e4nder underlaget i utvecklingsarbetet p\u00e5 skolan, exempelvis genom riktade insatser.\n\nDokumentation och journalhantering ing\u00e5r i arbetet.\n\n### Arbetsmilj\u00f6\n\nMerparten av skolsk\u00f6terskorna \u00e4r ensamma i sin yrkesut\u00f6vning. St\u00f6rre skolor har ofta flera skolsk\u00f6terskor anst\u00e4llda. En skolsk\u00f6terska kan \u00e4ven dela sitt arbete mellan flera mindre skolor.\n\n### Arbetstider\n\nSkolsk\u00f6terskor arbetar under dagtid p\u00e5 vardagar."}