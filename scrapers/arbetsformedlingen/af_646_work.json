{"text": "Systemf\u00f6rvaltare arbetar i s\u00e5 gott som alla st\u00f6rre organisationer, oavsett bransch, eftersom de finns d\u00e4r det finns datasystem. \n\n### Arbetsuppgifter\n\nVilka arbetsuppgifter som ing\u00e5r i yrket kan variera mellan olika f\u00f6retag/organisationer eller branscher. Men i grunden arbetar en systemf\u00f6rvaltare med den l\u00e5ngsiktiga administrationen och driften av ett eller flera IT-system. Det kan till exempel vara s\u00e4kerhetssystem, ekonomisystem eller l\u00f6nesystem. Ett datorsystem kan ha flera systemf\u00f6rvaltare som delar p\u00e5 arbetsuppgifterna. En n\u00e4rliggande roll \u00e4r systemadministrat\u00f6r.\n\nSystemf\u00f6rvaltaren leder utvecklingen av datorsystemen. De har l\u00f6pande kontakt med systemets administrat\u00f6rer och med andra systemf\u00f6rvaltare. De ansvarar f\u00f6r att information och anv\u00e4ndarst\u00f6d finns tillg\u00e4ngligt f\u00f6r de som anv\u00e4nder systemet och ansvarar ocks\u00e5 f\u00f6r att dessa f\u00e5r utbildning i hur systemet ska anv\u00e4ndas.\n\nSystemf\u00f6rvaltare ansvarar f\u00f6r att de IT-system som f\u00f6retaget har hela tiden anpassas till den verksamhet som de ska st\u00f6dja. Om till exempel en f\u00f6r\u00e4ndring intr\u00e4ffar i en verksamhet beh\u00f6vs kanske en ny del l\u00e4ggas till i IT-systemet, eller s\u00e5 beh\u00f6ver man justera hur systemet fungerar. S\u00e5dana f\u00f6r\u00e4ndringar g\u00f6rs av systemf\u00f6rvaltaren. \n\nI det arbetet samlar man in krav och \u00f6nskem\u00e5l fr\u00e5n verksamheter och anv\u00e4ndare p\u00e5 hur IT-systemen ska anv\u00e4ndas. F\u00f6r att IT-st\u00f6den ska fungera s\u00e5 bra som m\u00f6jligt i verksamheten beh\u00f6ver systemf\u00f6rvaltare ha kontakt med anv\u00e4ndare och leverant\u00f6rer till IT-systemet.\n\nIbland m\u00e5ste program uppdateras och ers\u00e4ttas. D\u00e5 beh\u00f6vs ett s\u00e4kerhetsarbete f\u00f6r att skydda programmet mot till exempel virus, otill\u00e5tna anv\u00e4ndare eller att data f\u00f6rsvinner om programmet kraschar. Systemf\u00f6rvaltare ansvarar f\u00f6r att s\u00e4kerhetsplanerna f\u00f6r datasystemen skapas och f\u00f6ljs."}