{"text": "IT-s\u00e4kerhetsspecialister arbetar ofta p\u00e5 f\u00f6retag som \u00e4r inriktade mot IT-s\u00e4kerhet, de kan ocks\u00e5 arbeta som konsulter.\n\n### Arbetsuppgifter\n\nHuvuduppgiften f\u00f6r en IT-s\u00e4kerhetsspecialist \u00e4r att se till att systemen och IT-tj\u00e4nsterna \u00e4r s\u00e4kra och tillg\u00e4ngliga. Man m\u00e5ste k\u00e4nna verksamheten v\u00e4l f\u00f6r att veta vilka hot som kan finnas och vad man ska skydda.\n\nOmv\u00e4rldsbevakning ing\u00e5r i jobbet f\u00f6r att veta vad som \u00e4r p\u00e5 g\u00e5ng. Det kan b\u00e5de finnas risker som fel i programvaror till att det h\u00e4nder n\u00e5got utanf\u00f6r systemen, det vill s\u00e4ga yttre hot. I b\u00e5da fallen m\u00e5ste man vara beredd p\u00e5 hur det p\u00e5verkar systemen. En f\u00f6rst\u00e5else f\u00f6r tekniska system i kombination med kunskap om risker, brister och hot \u00e4r viktigt i rollen som IT-s\u00e4kerhetsspecialist.\n\nN\u00e4r man lagt upp riktlinjer f\u00f6r IT-s\u00e4kerheten inom f\u00f6retaget skapar man s\u00e4kerhetsl\u00f6sningar. IT-s\u00e4kerhetsspecialisten g\u00f6r risk- och s\u00e5rbarhetsanalyser, granskar s\u00e4kerheten i olika system och best\u00e4mmer \u00e5tg\u00e4rder som beh\u00f6ver g\u00f6ras f\u00f6r att man ska kunna godk\u00e4nna systemen ur s\u00e4kerhetssynpunkt.\n\nS\u00e4kerhetsarbetet omfattar ocks\u00e5 \u00e5terkommande systemtester samt att ta fram metoder f\u00f6r ett bra s\u00e4kerhetsarbete.\n\nIT-s\u00e4kerhetstekniker arbetar med att f\u00f6lja upp och administrera f\u00f6retagets IT-s\u00e4kerhetssystem. De \u00f6vervakar och kontrollerar s\u00e5 kallade brandv\u00e4ggar, dvs. dataprogram som f\u00f6rhindrar intr\u00e5ng i systemen.\n\nIT-s\u00e4kerhetskonsulter och s\u00e4kerhetsanalytiker arbetar p\u00e5 uppdrag med att g\u00f6ra riskanalyser samt utformar, vidareutvecklar och inf\u00f6r s\u00e4kerhetsl\u00f6sningar. Andra arbetsuppgifter kan vara att g\u00f6ra tekniska granskningar av s\u00e4kerhetssystemen och utbilda kunder. \n\n### Arbetstider\n\nVissa \u00e4ndringar i datasystemen, till exempel \u00e4ndringar av backuprutiner kan beh\u00f6va g\u00f6ras n\u00e4r datorerna st\u00e5r stilla. D\u00e5 m\u00e5ste man ibland arbeta p\u00e5 n\u00e4tter och helger."}