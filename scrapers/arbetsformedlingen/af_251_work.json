{"text": "Lastbils- och maskinmekaniker arbetar oftast p\u00e5 en verkstad. F\u00e4ltservice f\u00f6rekommer, d\u00e5 \u00e5ker mekanikern ut till kundens fordon f\u00f6r att laga det p\u00e5 plats. Framf\u00f6rallt maskinmekaniker arbetar ofta p\u00e5 f\u00e4ltet med anl\u00e4ggningsmaskiner eller skogs- och lantbruksmaskiner.\n\n### Arbetsuppgifter\n\nArbetsuppgifterna f\u00f6r lastbils- och maskinmekaniker handlar om att serva, fels\u00f6ka och reparera tunga fordon och mobila maskiner. Fordonsbranschen \u00e4r teknikintensiv, vilket inneb\u00e4r att nya material, metoder och produkter f\u00f6r\u00e4ndrar arbetet f\u00f6r lastbils- och maskinmekaniker. Kunskaper inom mekanik, elektronik och IT \u00e4r en f\u00f6ruts\u00e4ttning.\n\nDe vanligaste uppdragen \u00e4r service och underh\u00e5ll. Ibland g\u00f6r mekanikern en digital fels\u00f6kning f\u00f6r att leta efter fel. Delar p\u00e5 fordonet plockas is\u00e4r, reng\u00f6rs och repareras eller byts ut. Svetsning f\u00f6rekommer i arbetet. N\u00e4r arbetet \u00e4r utf\u00f6rt kontrollerar mekanikern att felet \u00e4r \u00e5tg\u00e4rdat genom att testa funktionen.\n\nB\u00e5de lastbils- och maskinmekaniker har kundkontakter, s\u00e4rskilt f\u00e4ltmekaniker. F\u00f6r att spara tid och h\u00e5lla nere kostnaderna servas de flesta kundernas maskiner p\u00e5 den arbetsplats d\u00e4r de h\u00e5ller till. Det kan handla om att \u00e5ka ut till ett v\u00e4garbetsomr\u00e5de och serva en gr\u00e4vmaskin eller till ett lantbruk och serva en traktor.\n\nFordon och maskiner kan ocks\u00e5 g\u00e5 s\u00f6nder och bli st\u00e5ende. D\u00e5 beh\u00f6ver f\u00e4ltmekanikern vara beredd p\u00e5 att snabbt utf\u00f6ra reparationer p\u00e5 plats, ibland under sv\u00e5ra trafik- och v\u00e4derf\u00f6rh\u00e5llanden. Servicebilen packas med de verktyg, reservdelar och instruktionsb\u00f6cker som kan beh\u00f6vas. Resorna kan vara l\u00e5nga och det g\u00e4ller att planera och vara v\u00e4l f\u00f6rberedd.\n\nLastbilsmekaniker kan ocks\u00e5 arbeta med s\u00e5 kallat p\u00e5byggnadsarbete, vilket inneb\u00e4r att man specialinreder lastbilar.\n\n### Arbetsmilj\u00f6\n\nArbetet som lastbils- och maskinmekaniker \u00e4r r\u00f6rligt och kan inneb\u00e4ra tunga lyft. F\u00f6r att undvika f\u00f6rslitningsskador i exempelvis nacke, rygg och armar \u00e4r det viktigt att ha god grundfysik och kunskap om hur man anv\u00e4nder verktyg f\u00f6r speciallyft och andra hj\u00e4lpmedel."}