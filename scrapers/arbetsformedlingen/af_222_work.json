{"text": "## Laboratorieingenj\u00f6r\n\nLaboratorieingenj\u00f6rer kan bland annat arbeta inom den kemiska industrin, massa- och pappersindustrin eller l\u00e4kemedelsindustrin, men ocks\u00e5 p\u00e5 forskningsinstitutioner vid h\u00f6gskolor och universitet. Det finns \u00e4ven laboratorieingenj\u00f6rer vid sjukhus och myndigheter som Livsmedelsverket och Statens Kriminaltekniska Laboratorium.\n\n### Arbetsuppgifter\n\nP\u00e5 laboratoriet arbetar laboratorieingenj\u00f6ren med tekniskt avancerade analysapparater och datorteknik f\u00f6r att g\u00f6ra analyser och kontroller. Man kan unders\u00f6ka r\u00e5varor som anv\u00e4nds vid tillverkningen p\u00e5 en industri eller prover som tagits ute i produktionen f\u00f6r att kontrollera att produkten h\u00e5ller r\u00e4tt kvalitet och att tillverkningsprocessen fungerar som den ska. Andra analyser \u00e4r kemiska och biologiska tester f\u00f6r att unders\u00f6ka vad som finns i produkter. Det kan till exempel handla om att leta efter \u00e4mnen som \u00e4r skadliga f\u00f6r milj\u00f6n eller mikroorganismer som kan g\u00f6ra oss sjuka. N\u00e4r en analys \u00e4r avslutad tolkas svaren och sammanst\u00e4lls i en rapport. \n\nI arbetet kan ing\u00e5 att f\u00f6rb\u00e4ttra och utveckla nya analysmetoder. Laboratorieingenj\u00f6rer kan \u00e4ven vara med och utarbeta normer och anvisningar f\u00f6r hur man hanterar milj\u00f6farliga varor och informera om kemiska och biologiska h\u00e4lsorisker. Andra uppgifter kan vara att sk\u00f6ta underh\u00e5llet av analysapparaterna samt att handleda och undervisa den \u00f6vriga personalen. Att s\u00f6ka litteratur och l\u00e4sa artiklar och rapporter kan ocks\u00e5 ing\u00e5 i arbetsuppgifterna.\n\nP\u00e5 laboratoriet samarbetar ingenj\u00f6ren med flera yrkeskategorier, s\u00e5 som laboranter, biomedicinska analytiker, mikrobiologer och kemister. Arbetsuppgifterna kan vara lika och gr\u00e4nserna f\u00f6r vem som g\u00f6r vad varierar mellan olika arbetsplatser."}