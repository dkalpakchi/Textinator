{"text": "V\u00e5rdavdelningar och \u00f6ppenv\u00e5rdsmottagningar p\u00e5 psykiatriska kliniker \u00e4r vanliga arbetsplatser f\u00f6r psykiatrisjuksk\u00f6terskor. Arbetsplatser finns ocks\u00e5 inom prim\u00e4rv\u00e5rden p\u00e5 v\u00e5rdcentraler, inom den kommunala psykiatriska v\u00e5rden, inom r\u00e4ttspsykiatrin eller p\u00e5 behandlingshem f\u00f6r personer som beh\u00f6ver l\u00e5ngvarig v\u00e5rd.\n\n### Arbetsuppgifter\n\nPsykiatrisjuksk\u00f6terskan arbetar med omv\u00e5rdnad inom psykiatrisk v\u00e5rd. Det inneb\u00e4r insatser som syftar till att hj\u00e4lpa patienter med psykisk oh\u00e4lsa eller sjukdom. Det kan till exempel handla om att hj\u00e4lpa patienten att hantera k\u00e4nslor av meningsl\u00f6shet, att st\u00e4rka patientens k\u00e4nsla av att ha kontroll \u00f6ver sitt liv och att hj\u00e4lpa patienten att hantera sin sjukdom och konsekvenser av den. Beroende p\u00e5 omr\u00e5de arbetar psykiatrisjuksk\u00f6terskan med patienter som till exempel har sv\u00e5r depression, \u00e4tst\u00f6rning, personlighetsst\u00f6rning, psykossjukdom eller missbruksproblem.\n\nPsykiatrisjuksk\u00f6terskan arbetar utifr\u00e5n ett helhetsperspektiv och utformar omv\u00e5rdnaden efter patientens behov. Det handlar om att se b\u00e5de patient och n\u00e4rst\u00e5ende i deras livssituationer. I arbetet ing\u00e5r att hantera allt fr\u00e5n akuta sjukdomstillst\u00e5nd till l\u00e5ngvariga psykiska funktionsneds\u00e4ttningar. Psykiatrisjuksk\u00f6terskan st\u00f6djer patienten genom samtal, f\u00f6rbereder patienten inf\u00f6r behandlingar och aktiverar patienten. I arbetet ing\u00e5r att hantera mediciner, g\u00f6ra provtagningar och medicintekniska \u00e5tg\u00e4rder samt f\u00f6lja upp effekten av olika behandlingar.\n\nI sjuksk\u00f6terskans arbete ing\u00e5r att leda, driva och utveckla omv\u00e5rdnaden. Som psykiatrisjuksk\u00f6terska arbetar man sj\u00e4lvst\u00e4ndigt, men ing\u00e5r ofta i ett multiprofessionellt team tillsammans med exempelvis l\u00e4kare, psykolog, kurator och sk\u00f6tare. Teamet arbetar gemensamt och utifr\u00e5n sina professioner f\u00f6r att ge patienten en individuellt anpassad v\u00e5rd och st\u00f6d att klara sin vardag. Psykiatrisjuksk\u00f6terskan samverkar ofta med socialtj\u00e4nst och myndigheter n\u00e4r det g\u00e4ller exempelvis samordnad v\u00e5rdplanering."}