{"text": "Besiktningstekniker arbetar p\u00e5 bilprovningsstationer. \n\n### Arbetsuppgifter\n\nBesiktningstekniker arbetar med att kontrollera att fordon uppfyller s\u00e4kerhets- och milj\u00f6krav. De m\u00f6ter dagligen olika slags kunder och deras fordon. Kunderna \u00e4r privatpersoner, \u00e5kerier, budbilsfirmor och andra som m\u00e5ste besiktiga sina fordon.\n\nTill hj\u00e4lp vid besiktningen har man olika tekniska hj\u00e4lpmedel, datautrustning, m\u00e4tinstrument och verktyg. Besiktningsteknikern informerar kunderna, som erbjuds att delta i besiktningen, om fordonets skick och om de eventuella fel som uppt\u00e4cks vid besiktningen. Det h\u00e4nder att besiktningsteknikern beslutar om k\u00f6rf\u00f6rbud, exempelvis n\u00e4r en bil \u00e4r i s\u00e5 d\u00e5ligt skicka att den \u00e4r en fara f\u00f6r trafiks\u00e4kerheten. \n\nBesiktningsteknikern ger ocks\u00e5 r\u00e5d och tips om fordon. Eventuellt f\u00e5r \u00e4garen \u00e5terkomma och visa upp sitt fordon n\u00e4r felen \u00e4r \u00e5tg\u00e4rdade.\n\n### Arbetsmilj\u00f6\n\nArbetet kan vara slitsamt f\u00f6r axlar, nacke och h\u00f6fter, s\u00e5 det \u00e4r viktigt att t\u00e4nka p\u00e5 att arbeta ergonomiskt. \n\n### Arbetstider\n\nArbete p\u00e5 kv\u00e4llar och helger f\u00f6rekommer."}