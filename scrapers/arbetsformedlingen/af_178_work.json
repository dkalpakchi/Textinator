{"text": "De som arbetar med ink\u00f6p finns b\u00e5de i privat och offentlig sektor. P\u00e5 privata f\u00f6retag kallas man ink\u00f6pare, inom offentlig sektor, som i kommuner eller landsting, kallas man ist\u00e4llet upphandlare. B\u00e5de ink\u00f6pare och upphandlare kan ocks\u00e5 vara anst\u00e4llda inom konsultf\u00f6retag och bemanningsf\u00f6retag.\n\n### Arbetsuppgifter \n\nInk\u00f6pare k\u00f6per in varor och tj\u00e4nster till f\u00f6retag, s\u00e5 som r\u00e5varor som beh\u00f6vs inom industriproduktion, varor till handeln s\u00e5 som kl\u00e4der eller elektronik, eller tj\u00e4nster s\u00e5som st\u00e4dning eller bevakning. Ink\u00f6psassistenter arbetar tillsammans med ink\u00f6paren och assisterar i det dagliga arbetet.\n\nP\u00e5 liknande s\u00e4tt g\u00f6r upphandlare upphandlingar av varor och tj\u00e4nster till offentlig sektor. Man upphandlar till exempel lekmaterial och skolb\u00f6cker, men ocks\u00e5 entreprenader s\u00e5som skolm\u00e5ltider eller reparationer av byggnader. \n\nInk\u00f6p och upphandlingar ska vara noga planerade. Man beh\u00f6ver exempelvis veta hur stor \u00e5tg\u00e5ng det \u00e4r p\u00e5 den produkt eller tj\u00e4nst som ska k\u00f6pas in. Som ink\u00f6pare samarbetar man d\u00e4rf\u00f6r ofta med andra avdelningar, som produktions- eller f\u00f6rs\u00e4ljningsavdelningar. P\u00e5 samma s\u00e4tt samarbetar upphandlare med till exempel f\u00f6retr\u00e4dare f\u00f6r olika enheter inom en kommun eller myndighet. \n\nInk\u00f6pare och upphandlare ansvarar f\u00f6r att v\u00e4lja leverant\u00f6r och har b\u00e5de kontakt med befintliga leverant\u00f6rer och letar efter nya. Man utv\u00e4rderar leverant\u00f6rerna, till exempel utifr\u00e5n kvalitet p\u00e5 deras produkter och priset. Man f\u00f6ljer ocks\u00e5 upp och utv\u00e4rderar tidigare avtal. \n\nN\u00e4r analysen av behovet \u00e4r klar och man vet vilka leverant\u00f6rer som finns beg\u00e4r man in offerter eller anbud. I dessa beskriver leverant\u00f6ren produkten, priset och villkor f\u00f6r hur den ska levereras och betalas. N\u00e4r leverant\u00f6rerna l\u00e4mnat in sina offerter g\u00f6r ink\u00f6paren eller upphandlaren en utv\u00e4rdering, och n\u00e4r den \u00e4r klar fattar man beslut om vilken eller vilka leverant\u00f6rer som ska anlitas och skriver avtal med dem. \n\nSom upphandlare m\u00e5ste man ta s\u00e4rskild h\u00e4nsyn till att arbetet styrs av flera lagar, till exempel lagen om offentlig upphandling som st\u00e4ller tydliga krav p\u00e5 hur en upphandling ska g\u00f6ras. Innan avtalen skrivs \u00e4r det vanligt med f\u00f6rhandlingar om exempelvis pris och leveransvillkor."}