{"text": "De flesta \u00e5tervinningsarbetarna arbetar p\u00e5 \u00e5tervinningscentraler, men kan ocks\u00e5 arbeta p\u00e5 olika demonteringsf\u00f6retag. Det finns b\u00e5de privata och kommunala arbetsgivare.\n\n### Arbetsuppgifter\n\nSom \u00e5tervinningsarbetare p\u00e5 en \u00e5tervinningscentral sk\u00f6ter man den dagliga driften av centralen och v\u00e4gleder kunderna kring var olika saker ska sl\u00e4ngas.\n\nUnder dagen kan olika containrar beh\u00f6va bytas och t\u00f6mmas. En annan arbetsuppgift \u00e4r att h\u00e4mta skrot som ska tas omhand. Ofta anv\u00e4nds lastbil, hjullastare eller truck.\n\n\u00c5tervinningsarbetarna hj\u00e4lper ocks\u00e5 till att sortera och plocka is\u00e4r saker som kommer in. Avfallet sorteras i olika avfallsslag, till exempel j\u00e4rn- och metallskrot, br\u00e4nnbart, komposterbart, elektronikavfall, byggmaterial och plast. Det kan ocks\u00e5 vara milj\u00f6farligt avfall som oljor och l\u00f6sningsmedel, asbest eller f\u00e4rgrester. De produkter som ska tas om hand kan vara maskiner, motorer och datorer. En del \u00e5tervinningscentral tar \u00e4ven emot saker som sk\u00e4nks vidare till f\u00f6rs\u00e4ljning i second hand-butiker.\n\n\u00c5tervinningsarbetare kan \u00e4ven kallas demonterare. De monterar is\u00e4r olika sammansatta produkter och arbeta till exempel p\u00e5 bildemonteringsf\u00f6retag. D\u00e4r demonteras krockskadade bilar eller bilar som l\u00e4mnats f\u00f6r skrotning. Man tar hand om milj\u00f6farligt material som batterier, bensin, oljor och andra v\u00e4tskor. De delar som g\u00e5r att s\u00e4lja som reservdelar testas, registreras i datorsystemet och l\u00e4ggs in p\u00e5 lagret. Det \u00f6verblivna materialet transporteras till \u00e5tervinningsf\u00f6retag."}