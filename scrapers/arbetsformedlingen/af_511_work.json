{"text": "## VS-mont\u00f6r och industrir\u00f6rmont\u00f6r\n\nVS-mont\u00f6rer \u00e4r oftast anst\u00e4llda av eller driver eget installationsf\u00f6retag som arbetar p\u00e5 uppdrag av exempelvis privatpersoner, byggf\u00f6retag och fastighetsbolag. Industrir\u00f6rmont\u00f6rer arbetar p\u00e5 st\u00f6rre industrier, exempelvis pappersbruk, kemiska industrier och l\u00e4kemedelsindustrier.\n\n### Arbetsuppgifter\n\nVS-mont\u00f6ren (\u00e4ven kallad r\u00f6rmokare eller r\u00f6rmont\u00f6r) monterar r\u00f6rledningar och annan utrustning vid ny- och ombyggnation av fastigheter. VS-mont\u00f6ren installerar v\u00e4rmepumpar, elpannor, solv\u00e4rme, varmvattenberedare, element och styr- och reglerutrustning. Utrustning i badrum, s\u00e5 som badkar, toalettstol och handfat, installeras ocks\u00e5 av VS-mont\u00f6ren.\n\nVS-mont\u00f6ren arbetar med material som kopparr\u00f6r och plastr\u00f6r. VS-mont\u00f6ren kapar, bockar och sammanfogar r\u00f6ren samt ansluter dem till den utrustning som installeras. Det sker genom exempelvis svetsning och l\u00f6dning. Yrket \u00e4r ett hantverk som har f\u00f6rnyats med ny teknik, datorer anv\u00e4nds ofta i anl\u00e4ggningarna.\n\nF\u00f6rutom installationsarbeten kan VS-mont\u00f6ren arbeta med service och underh\u00e5ll av v\u00e4rme- och sanitetsanl\u00e4ggningar. I den yrkesrollen kallas man ofta f\u00f6r servicemont\u00f6r. Servicemont\u00f6ren \u00e5ker ut p\u00e5 uppdrag f\u00f6r snabba insatser, exempelvis vid ett vattenl\u00e4ckage eller ett utslaget v\u00e4rmesystem. Fels\u00f6kningar och \u00e5tg\u00e4rder ing\u00e5r i arbetet.\n\nIndustrir\u00f6rmont\u00f6ren installerar r\u00f6rsystem/processledningar som transporterar v\u00e4tskor och gaser (till exempel fj\u00e4rrv\u00e4rme, olja och radioaktiva \u00e4mnen) i tillverkningsindustrin. Det \u00e4r viktigt att kunna grunderna f\u00f6r uppbyggnad, montering och funktion av systemen. Inom industrin har r\u00f6ren st\u00f6rre dimensioner och arbetet inneh\u00e5ller mycket svetsning. Industrir\u00f6rmont\u00f6ren arbetar \u00e4ven med service och underh\u00e5ll. I arbetet ing\u00e5r att fels\u00f6ka, byta ut skadade delar, t\u00e4ta l\u00e4ckor och reparera ledningar.\n\nRitningsl\u00e4sning \u00e4r en del av arbetet f\u00f6r b\u00e5da yrkesgrupperna.\n\n### Arbetsmilj\u00f6\n\nVid nybyggnation arbetar VS-mont\u00f6rer vanligtvis i arbetslag och samverkar med andra yrkesgrupper. Vid service och underh\u00e5ll arbetar VS-mont\u00f6rer oftast ensamma. Industrir\u00f6rmont\u00f6rer arbetar ofta i lag."}