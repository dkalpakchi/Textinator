{"text": "Byggnadspl\u00e5tslagare \u00e4r anst\u00e4llda av f\u00f6retag som \u00e4r verksamma inom byggnadspl\u00e5tslageri. Arbetsplatser \u00e4r fr\u00e4mst byggarbetsplatser eller befintliga byggnader.\n\n### Arbetsuppgifter\n\nByggnadspl\u00e5tslagaren arbetar med att tillverka, bearbeta och montera tak- och fasadbekl\u00e4dnader av pl\u00e5t. Byggnadspl\u00e5tslagaren arbetar med alla typer av byggnader, exempelvis villor, kyrkor och industrifastigheter.\n\nByggnadspl\u00e5tslagaren tillverkar pl\u00e5tdetaljer efter ritningar eller egna m\u00e5tt. Pl\u00e5tslageri handlar ofta om millimeteranpassning. En del pl\u00e5tdetaljer \u00e4r f\u00f6rtillverkade, exempelvis h\u00e4ngr\u00e4nnor och stupr\u00f6r. Vissa arbeten kan d\u00e4rmed handla mer om montering \u00e4n om hantverksarbete.\n\nLackerad f\u00f6rzinkad pl\u00e5t \u00e4r det vanligaste materialet som byggnadspl\u00e5tslagaren arbetar med. Rostfritt st\u00e5l, titanzink, aluminium och koppar \u00e4r exempel p\u00e5 andra material. Pl\u00e5tslagaren anv\u00e4nder handverktyg och maskiner i arbetet med att forma pl\u00e5ten. F\u00f6rem\u00e5len monterar sedan pl\u00e5tslagaren p\u00e5 taket eller fasaden.\n\nAndra arbetsuppgifter som ing\u00e5r i yrket \u00e4r montering av taks\u00e4kerhetsanordningar, regnvattensystem och f\u00f6nsterbleck, takm\u00e5lning och sn\u00f6skottning av tak.\n\n<a href=\"http://www.arbetsformedlingen.se/For-arbetssokande/Yrke-och-framtid/Yrken-A-O.html?url=1119789672/Yrken/YrkesBeskrivning.aspx?iYrkeId=714&amp;sv.url=12.78280711d502730c1800072\" target=\"_blank\">Ventilationspl\u00e5tslagare</a> tillverkar och installerar ventilationssystem i byggnader. L\u00e4s mer om yrket i en separat yrkesbeskrivning.\n\n### Arbetsmilj\u00f6\n\nByggnadspl\u00e5tslagaren arbetar ofta utomhus, ibland p\u00e5 h\u00f6ga h\u00f6jder och i olika taklutningar. Egen tillverkning g\u00f6rs oftast i en verkstad. God grundfysik \u00e4r viktigt eftersom arbetet \u00e4r r\u00f6rligt och ibland utf\u00f6rs i obekv\u00e4ma arbetsst\u00e4llningar. Byggnadspl\u00e5tslagare arbetar ofta i sj\u00e4lvg\u00e5ende, mindre arbetslag eller ensamma."}