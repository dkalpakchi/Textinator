{"text": "Prepresstekniker kan arbeta i olika grafiska f\u00f6retag, till exempel prepressf\u00f6retag och tryckerier, eller p\u00e5 tidningsf\u00f6retag.\n\n### Arbetsuppgifter\n\nPrepresstekniker f\u00f6rbereder texter och bilder f\u00f6r tryckning och kombinerar dem till f\u00e4rdiga sidor. Ibland kallas man \u00e4ven systemoperat\u00f6r eller prepressoperat\u00f6r. \n\nAlla bearbetningar g\u00f6rs p\u00e5 bildsk\u00e4rm. Kunder l\u00e4mnar sina manus p\u00e5 elektronisk v\u00e4g. Oftast \u00e4r texten d\u00e5 typograferad med typsnitt, storlek och radbredd, och sidorna \u00e4r ombrutna. Bilderna levereras p\u00e5 olika s\u00e4tt, digitalt, per mail eller ftp-server. De kan \u00e4ven komma som CD, papperskopia eller negativ. Med hj\u00e4lp av en skanner avl\u00e4ser prepressteknikern bilderna och digitaliserar dem. \n\nSedan tar man upp bilderna p\u00e5 sk\u00e4rmen och bearbetar dem f\u00f6r att anpassa dem till tryckpressarna. Man best\u00e4mmer till exempel hur stor del av bilden som ska vara med och vilken bildsk\u00e4rpa den ska ha. \u00c4r det en f\u00e4rgbild kontrollerar man med hj\u00e4lp av en programvara att f\u00e4rgm\u00e4ngden och f\u00e4rgbalansen \u00e4r den r\u00e4tta. Man f\u00f6rst\u00e4rker och f\u00f6rsvagar f\u00e4rgerna eller g\u00f6r andra korrigeringar i bilden.\n\nN\u00e4sta steg \u00e4r att plocka upp texten och bilderna tillsammans. Ofta arbetar man utifr\u00e5n en id\u00e9skiss man f\u00e5tt av kunden. Sist s\u00e4nder teknikern iv\u00e4g de f\u00e4rdiga sidorna direkt till den maskin som framst\u00e4ller tryckpl\u00e5tar."}