{"text": "Larm- och s\u00e4kerhetstekniker \u00e4r ofta anst\u00e4llda av larm- och s\u00e4kerhetsf\u00f6retag eller av elinstallationsf\u00f6retag som har en egen s\u00e4kerhetsavdelning. Kunder \u00e4r bland annat f\u00f6retag, bostadsr\u00e4ttsf\u00f6reningar och privatpersoner. Beroende p\u00e5 var man jobbar kan man ha olika yrkestitlar.\n\n### Arbetsuppgifter\n\nLarm- och s\u00e4kerhetstekniker installerar, drifts\u00e4tter och programmerar larm- och s\u00e4kerhetssystem hos nya kunder. De utf\u00f6r \u00e4ven service och underh\u00e5ll i befintliga kunders system. Larm- och s\u00e4kerhetsteknikern monterar ofta brandlarm, inbrottslarm, kamerabevaknings- och passersystem.\n\nEn del av arbetet kan handla om att koppla ihop olika system med varandra, det vill s\u00e4ga integrerade system. D\u00e5 skapas en gemensam central f\u00f6r styrning och \u00f6vervakning av s\u00e4kerheten. Larm- och s\u00e4kerhetsteknikern kan \u00e4ven ansluta larmet till kundernas n\u00e4tverk f\u00f6r att \u00f6ka bekv\u00e4mligheten och m\u00f6jligheten att styra andra system.\n\nLarm- och s\u00e4kerhetssystemen utformas efter kundernas behov, varf\u00f6r det \u00e4r viktigt att ge r\u00e5d och hj\u00e4lpa kunderna med deras \u00f6nskem\u00e5l.\n\nLarm- och s\u00e4kerhetsteknikern g\u00f6r ofta en teknisk beskrivning av installationen, f\u00f6r att andra ska kunna se hur den \u00e4r gjord. Vid \u00f6verl\u00e4mning av anl\u00e4ggningen ing\u00e5r det i arbetet att utbilda anv\u00e4ndare av larm- och s\u00e4kerhetssystemen. D\u00e5 g\u00e5r man igenom handhavande, drift och sk\u00f6tsel samt instruktioner f\u00f6r att undvika on\u00f6diga larm. Det \u00e4r viktigt att larm- och s\u00e4kerhetsteknikern har kunskap om de lagar och f\u00f6reskrifter som styr arbetet med larminstallationer.\n\nStorleken p\u00e5 arbetsuppgifterna kan variera mycket, man jobbar d\u00e4rf\u00f6r med b\u00e5de sm\u00e5 och stora projekt.\n\n### Arbetsmilj\u00f6 \n\nLarm- och s\u00e4kerhetstekniker \u00e5ker ofta ut till kunderna i en servicebil, ensam eller med en kollega. I en del f\u00f6retag jobbar larm- och s\u00e4kerhetstekniker i n\u00e4ra samarbete med l\u00e5ssmeder. Jour och beredskap efter arbetstid kan f\u00f6rekomma."}