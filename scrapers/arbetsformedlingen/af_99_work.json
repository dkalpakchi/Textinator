{"text": "De flesta bibliotekarier arbetar i offentlig sektor. Vanliga arbetsplatser \u00e4r folkbibliotek, skolbibliotek och universitets- och h\u00f6gskolebibliotek. Bibliotekarier arbetar ocks\u00e5 p\u00e5 sjukhusbibliotek, folkh\u00f6gskolebibliotek, f\u00f6retagsbibliotek och l\u00e4ns- och regionbibliotek.\n\n### Arbetsuppgifter\n\nBibliotekarier \u00e4r informationsspecialister som arbetar med att samla, strukturera och f\u00f6rmedla information till olika anv\u00e4ndare. Bibliotekarier ansvarar f\u00f6r ink\u00f6p av fysiska och digitala medier. Det kan vara b\u00f6cker, tidskrifter och andra typer av publicerat material. En viktig uppgift \u00e4r att kritiskt granska informationsk\u00e4llornas inneh\u00e5ll och kvalitet.\n\nBibliotekarier ger biblioteksservice och erbjuder litteratur utifr\u00e5n anv\u00e4ndarnas behov och f\u00f6ruts\u00e4ttningar. De v\u00e4gleder bes\u00f6kare att anv\u00e4nda s\u00f6ktj\u00e4nster f\u00f6r att hitta information. Bibliotekarier anordnar ocks\u00e5 m\u00e5nga aktiviteter p\u00e5 biblioteken, oftast l\u00e4sfr\u00e4mjande aktiviteter. Det \u00e4r vanligt att informera bes\u00f6kare om bibliotekets verksamhet och h\u00e5lla i visningar f\u00f6r olika grupper.\n\nP\u00e5 folkbibliotek arbetar bibliotekarier med m\u00e4nniskor i alla \u00e5ldrar, men s\u00e4rskilt fokus riktas mot barn och ungdomar. Exempel p\u00e5 aktiviteter kan vara ber\u00e4ttar- och sagostunder, l\u00e4str\u00e4ning, l\u00e4st\u00e4vlingar, sl\u00e4ktforskning, bokcirklar och f\u00f6rfattartr\u00e4ffar.\n\nP\u00e5 skolbibliotek arbetar bibliotekarier i ett pedagogiskt sammanhang med elever fr\u00e5n f\u00f6rskoleklass upp till gymnasiet. En viktig del i arbetet \u00e4r att underl\u00e4tta f\u00f6r elever att n\u00e5 sina utbildningsm\u00e5l. Bibliotekarien \u00e4r ett st\u00f6d till l\u00e4rare och elever och hj\u00e4lper till att v\u00e4lja niv\u00e5anpassad l\u00e4sning f\u00f6r skolarbetet och fritiden. De utbildar ocks\u00e5 i k\u00e4llkritik och s\u00f6kmetoder.\n\nP\u00e5 universitets- och h\u00f6gskolebibliotek arbetar bibliotekarier med studenter och forskare. Vanliga uppgifter \u00e4r att besvara referensfr\u00e5gor, undervisa i avancerad informationss\u00f6kning och hj\u00e4lpa forskare att s\u00f6ka r\u00e4tt p\u00e5 k\u00e4llor och bed\u00f6ma deras v\u00e4rde.\n\n### Arbetstider\n\nArbetstiderna varierar beroende p\u00e5 arbetsplats. H\u00f6gskole- och universitetsbibliotek och vissa folkbibliotek har \u00f6ppet under kv\u00e4llar och helger. I \u00f6vrigt \u00e4r det vanligt med kontorstider."}