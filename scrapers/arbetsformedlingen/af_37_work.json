{"text": "Som bilf\u00f6rs\u00e4ljare kan man arbeta b\u00e5de p\u00e5 sm\u00e5 och stora bilfirmor. En del s\u00e4ljer enbart nya personbilar av ett visst varum\u00e4rke. Andra bilf\u00f6rs\u00e4ljare s\u00e4ljer begagnade personbilar och arbetar d\u00e5 med m\u00e5nga olika bilm\u00e4rken. Oftast jobbar man i bilhallen eller g\u00f6r bes\u00f6k hos f\u00f6retagskunder.\n\n### Arbetsuppgifter\n\nBilf\u00f6rs\u00e4ljare s\u00e4ljer nya och begagnade bilar till privatpersoner eller f\u00f6retag. Bilf\u00f6rs\u00e4ljaren m\u00e5ste kunna lyssna p\u00e5 och s\u00e4tta sig in i kundens behov. F\u00f6r att ge r\u00e4tt information m\u00e5ste bilf\u00f6rs\u00e4ljaren kunna en hel del fakta om bilarna de s\u00e4ljer. Kunden kan till exempel vilja veta vilka prestanda bilen har, hur mycket br\u00e4nsle den f\u00f6rbrukar eller hur s\u00e4ker bilen \u00e4r.\n\nBilf\u00f6rs\u00e4ljaren informerar ocks\u00e5 kunden om finansieringsm\u00f6jligheter, serviceavtal och f\u00f6rs\u00e4kringsvillkor. Bilf\u00f6rs\u00e4ljaren blir ofta upps\u00f6kt av kunden och b\u00f6rjar vanligen med att visa bilen och l\u00e5ta kunden provk\u00f6ra den. Om kunden \u00e4r intresserad av att k\u00f6pa bilen startar f\u00f6rhandlingen om priset. Oavsett om det \u00e4r en ny eller begagnad bil vill kunden oftast pruta p\u00e5 priset. Vid utl\u00e4mning av bilen g\u00f6r ofta bilf\u00f6rs\u00e4ljaren en genomg\u00e5ng av bilen.\n\nVid f\u00f6rs\u00e4ljning till f\u00f6retag \u00e4r det oftast bilf\u00f6rs\u00e4ljaren som s\u00f6ker upp f\u00f6retagen och diskuterar f\u00f6retagets behov av tj\u00e4nstebilar. En del i arbetet \u00e4r ocks\u00e5 att erbjuda kompletta finansieringsprogram f\u00f6r fordon till f\u00f6retag.\n\nSom bilf\u00f6rs\u00e4ljare kan man ocks\u00e5 arbeta med leasingverksamhet, vilket inneb\u00e4r biluthyrning under l\u00e5ng tid till privatpersoner och f\u00f6retag. Bilf\u00f6rs\u00e4ljare ska \u00e4ven kunna g\u00f6ra en v\u00e4rdering av inbytesbilar om kunden vill f\u00e5 hj\u00e4lp med att s\u00e4lja sitt gamla fordon.\n\nF\u00f6r att f\u00e5 kunderna att \u00e5terkomma vid n\u00e4sta bilk\u00f6p \u00e4r det viktigt att bilen som kunden k\u00f6pt har utrustats och anpassats p\u00e5 det s\u00e4tt som kunden har beg\u00e4rt. Det \u00e4r ocks\u00e5 viktigt att f\u00f6lja upp hur k\u00f6paren upplever bilen efter att ha anv\u00e4nt fordonet en tid.\n\n### Arbetstider\n\nVardagar mellan 9-18 \u00e4r vanliga \u00f6ppettider p\u00e5 bilfirmor och arbetstiden f\u00f6ljer d\u00e4refter. Arbetstid p\u00e5 helger och kv\u00e4llar kan ocks\u00e5 f\u00f6rekomma."}