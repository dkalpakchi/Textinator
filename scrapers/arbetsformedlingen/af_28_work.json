{"text": "Bartenders arbetar p\u00e5 restauranger, hotell, nattklubbar, diskotek eller pubar.\n\n### Arbetsuppgifter\n\nBartenders serverar drycker \u00f6ver baren till g\u00e4ster, de blandar drinkar och serverar vin, \u00f6l, alkoholfria drycker och kaffe. Man serverar ocks\u00e5 tilltugg och \u00e4ven l\u00e4ttare m\u00e5ltider. Om baren finns i anslutning till en restaurang kan bartendern \u00e4ven l\u00e4mna ut drycker och kaffe till serveringspersonalen efter g\u00e4sternas best\u00e4llningar. Bartendern tar betalt av g\u00e4sterna och ansvarar ocks\u00e5 f\u00f6r att kassan st\u00e4mmer.\n\nBartendern ska ha kunskap om de olika drycker som serveras, deras smak, tillverkningsprocess och vad de passar till. Det ing\u00e5r i arbetet att kunna ge g\u00e4ster r\u00e5d och rekommendationer kring deras best\u00e4llningar. Att ge god service \u00e4r en grundl\u00e4ggande del i arbetet. \n\nEn bartender ser till att det \u00e4r st\u00e4dat och snyggt i baren, att milj\u00f6n upplevs som trevlig av g\u00e4sterna. Man ansvarar f\u00f6r att det \u00e4r p\u00e5fyllt med glas, porslin och flaskor och att det finns garnering till drinkarna.\n\nArbetet kan tidvis upplevas som stressigt med m\u00e5nga g\u00e4ster som vill g\u00f6ra best\u00e4llningar samtidigt. Det \u00e4r viktigt att kunna arbeta effektivt och trivas med ett tidvis h\u00f6gt tempo. Som bartender m\u00e5ste man f\u00f6lja best\u00e4mmelserna i alkohollagen och se till att alkohol serveras p\u00e5 ett ansvarsfullt s\u00e4tt. \n\nP\u00e5 st\u00f6rre arbetsplatser finns barm\u00e4stare. Som barm\u00e4stare \u00e4r man arbetsledare f\u00f6r bartenderar och deltar oftast sj\u00e4lv i arbetet i baren. Det \u00e4r vanligt att barm\u00e4staren l\u00e4gger scheman f\u00f6r personalen och sk\u00f6ter best\u00e4llning av varor. Barm\u00e4staren kan ocks\u00e5 ha det ekonomiska ansvaret f\u00f6r baren. \n\n### Arbetstider\n\nArbetstiden f\u00f6r en bartender \u00e4r oftast schemalagd p\u00e5 kv\u00e4llar och helger."}