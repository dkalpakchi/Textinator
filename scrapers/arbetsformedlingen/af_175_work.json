{"text": "## Kommunikat\u00f6r/informat\u00f6r\n\nKommunikat\u00f6rer arbetar p\u00e5 f\u00f6retag, myndigheter, kommuner, landsting/regioner och i organisationer av olika slag. De arbetar ofta p\u00e5 informations-, kommunikations- eller marknadsavdelningar. Kommunikat\u00f6r \u00e4r ett samlingsbegrepp f\u00f6r m\u00e5nga olika yrkesroller som arbetar med information, kommunikation och media. Arbetsuppgifter och inriktning varierar beroende p\u00e5 arbetsplats och uppdrag. \n\n### Arbetsuppgifter\n\nKommunikat\u00f6rer arbetar med att forma och f\u00f6rmedla myndigheters, organisationers och f\u00f6retags budskap. De \u00e4r specialister p\u00e5 planering, utformning och spridning av informations- och kommunikationsinsatser. I arbetet ing\u00e5r att utveckla varum\u00e4rken, bygga relationer och bidra till att verksamheten uppn\u00e5r sina m\u00e5l. Kommunikat\u00f6rer analyserar omv\u00e4rlden och vilka faktorer som p\u00e5verkar organisationens verksamhet. Kommunikat\u00f6rer har hand om mediekontakter och l\u00e5ngsiktig planering av hur organisationen syns i media.\n\nKommunikat\u00f6rer arbetar b\u00e5de med strategiskt och operativt kommunikationsarbete. Strategiskt arbete kan handla om att ta fram l\u00e5ngsiktiga kommunikationsplaner och strategier f\u00f6r verksamheten. Operativt arbete kan handla om att utforma kampanjer, producera informationsmaterial, skriva och publicera f\u00f6r organisationens webbplats, ansvara f\u00f6r redaktionellt inneh\u00e5ll i sociala medier och skriva pressmeddelanden. I arbetet ing\u00e5r att anpassa kommunikationen till olika m\u00e5lgrupper, kanaler och syften.\n\nEn viktig del i arbetet \u00e4r att f\u00e5 medarbetarna i organisationen att vara delaktiga i kommunikationsarbetet och att se till att kommunikationen genomsyrar alla processer. De \u00e4r ofta r\u00e5dgivande och coachande i beslutsprocesser och kommunikationsfr\u00e5gor. Kommunikat\u00f6rer utvecklar den kommunikativa f\u00f6rm\u00e5gan hos medarbetarna och h\u00e5ller ibland utbildningar i \u00e4mnet.\n\nDet finns m\u00e5nga olika s\u00e4tt att specialisera sig inom yrket, exempelvis som webbredakt\u00f6r, pressekreterare och PR-konsult."}