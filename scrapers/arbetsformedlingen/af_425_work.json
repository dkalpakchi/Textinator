{"text": "St\u00f6dassistenter kan arbeta p\u00e5 m\u00e5nga olika arbetsplatser som till exempel gruppboende, daglig verksamhet eller korttidshem f\u00f6r barn.\n\n### Arbetsuppgifter\n\nSom st\u00f6dassistent kan man arbeta med m\u00e4nniskor som har exempelvis fysiska, psykiska eller intellektuella funktionsneds\u00e4ttningar.\n\nOavsett arbetsplats utg\u00e5r man fr\u00e5n personens individuella behov och arbetar medvetet f\u00f6r att den personen ska anv\u00e4nda sina f\u00f6rm\u00e5gor s\u00e5 sj\u00e4lvst\u00e4ndigt som m\u00f6jligt. Inom gruppboenden kan det r\u00f6ra sig om att st\u00f6tta och hj\u00e4lpa till vid vardagliga sysslor som matlagning och st\u00e4dning. Det kan ocks\u00e5 handla om att st\u00f6tta en person till att f\u00e5 en syssels\u00e4ttning.\n\nDet kan \u00e4ven handla om att uppmuntra till och m\u00f6jligg\u00f6ra fritidsaktiviteter som att driva olika verksamheter inom boendet som exempelvis caf\u00e9verksamhet, snickeri, konst eller datorkurser. Det kan ocks\u00e5 vara sinnesstimulerande aktiviteter som bad, massage, musik eller sjukgymnastik.\n\nP\u00e5 barn- och ungdomsverksamheter vistas barn och ungdomar vissa helger eller veckor f\u00f6r att ge avlastning f\u00f6r f\u00f6r\u00e4ldrarna. D\u00e5 arbetar man med olika aktiviteter tillsammans med barnen som exempelvis kreativt skapande, musik eller att \u00e5ka p\u00e5 utflykter.\n\nM\u00e5nga personer inom LSS har nedsatt f\u00f6rm\u00e5ga att f\u00f6rst\u00e5 och tolka verbal kommunikation. Arbetet kan d\u00e5 inneb\u00e4ra att anpassa den omgivande milj\u00f6n s\u00e5 den blir f\u00f6rst\u00e5elig eller att dela upp uppgifter som ska utf\u00f6ras i moment. Ofta i form av bilder, f\u00f6rem\u00e5l eller genom text, f\u00f6r att f\u00f6renkla och ge en \u00f6verblick.\n\nI arbetet ing\u00e5r ocks\u00e5 att f\u00f6ra dokumentation \u00f6ver personens utveckling och behov i syfte att kunna f\u00f6lja upp att personen f\u00e5r r\u00e4tt st\u00f6d och hj\u00e4lp.\n\n### Arbetstider\n\nInom daglig verksamhet arbetar man dagtid. Gruppbost\u00e4der samt barn- och ungdomsverksamheter \u00e4r bemannade dygnet runt, d\u00e5 jobbar man dag, kv\u00e4ll eller natt."}