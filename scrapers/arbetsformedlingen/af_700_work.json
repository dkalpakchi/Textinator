{"text": "Anestesi- och intensivv\u00e5rdssjuksk\u00f6terskor arbetar p\u00e5 avdelningar inom intensivv\u00e5rd, operation, uppvakning och sm\u00e4rtbehandling. De kan ocks\u00e5 arbeta p\u00e5 akutmottagningar eller inom ambulanssjukv\u00e5rden.\n\n### Arbetsuppgifter\n\nEn anestesisjuksk\u00f6terska (narkossjuksk\u00f6terska) s\u00f6ver och ger patienter lokalbed\u00f6vning inf\u00f6r en operation. I arbetet ing\u00e5r att \u00f6vervaka, bed\u00f6ma och behandla patientens tillst\u00e5nd under operationsingreppet. Anestesisjuksk\u00f6terskan ser till att patientens andning, blodcirkulation och sm\u00e4rtbehandling fungerar. Innan bed\u00f6vning eller s\u00f6vning informerar anestesisjuksk\u00f6terskan patienten om vad som ska h\u00e4nda. Efter l\u00e4kares ordination ges ocks\u00e5 annan behandling som till exempel blodtransfusioner och tillf\u00f6rsel av l\u00e4kemedel.\n\nAnestesisjuksk\u00f6terskan kan \u00e4ven delta i behandlingar vid livshotande tillst\u00e5nd hos patienten, till exempel vid trafikolyckor och hj\u00e4rtstillest\u00e5nd. Avancerad teknisk och elektronisk utrustning anv\u00e4nds i arbetet.\n\nEn intensivv\u00e5rdssjuksk\u00f6terska v\u00e5rdar sv\u00e5rt sjuka m\u00e4nniskor som drabbats av allvarlig sjukdom eller skada. De beh\u00f6ver st\u00e4ndig tillsyn och behandling och \u00e4r ofta kopplade till tekniskt avancerad apparatur som sjuksk\u00f6terskan \u00f6vervakar. Om n\u00e5got f\u00f6r\u00e4ndras och l\u00e4get blir akut m\u00e5ste man snabbt kunna starta r\u00e4tt behandling. Intensivv\u00e5rdssjuksk\u00f6terskan ansvarar f\u00f6r att patienterna f\u00e5r den omv\u00e5rdnad de beh\u00f6ver, till exempel ger l\u00e4kemedel, dropp och sk\u00f6ter om allt som inte patienten kan klara sj\u00e4lv.\n\nP\u00e5 en uppvakningsavdelning arbetar anestesi- och intensivv\u00e5rdssjuksk\u00f6terskan med att \u00f6vervaka patienterna efter operationen tills de kan f\u00f6rflyttas till en v\u00e5rdavdelning.\n\n### Arbetstider\n\nAnestesi- och intensivv\u00e5rdssjuksk\u00f6terskor g\u00e5r ofta p\u00e5 schema och arbetstiden kan v\u00e4xla mellan dag, natt och helg."}