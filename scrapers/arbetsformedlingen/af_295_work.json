{"text": "## Personalspecialist\n\nPersonalspecialister arbetar p\u00e5 f\u00f6retag, myndigheter och i organisationer. De kan ocks\u00e5 vara anst\u00e4llda vid bemanningsf\u00f6retag eller driva eget f\u00f6retag.&nbsp;\n\n### Arbetsuppgifter\n\nEn personalspecialist kan vara b\u00e5de generalist och specialist inom HR-omr\u00e5det. HR st\u00e5r f\u00f6r Human Resources, vilket inneb\u00e4r s\u00e4ttet man arbetar med sin&nbsp;personal&nbsp;och&nbsp;organisation&nbsp;i en verksamhet.\n\nEn generalist arbetar med alla typer av personalfr\u00e5gor. Specialisten har f\u00f6rdjupade kunskaper inom ett personalomr\u00e5de. Det kan vara arbetsr\u00e4tt, rekrytering, rehabilitering eller kompetensutveckling. Att arbeta l\u00e5ngsiktigt med personalstrategier blir allt mer vanligt.\n\nI st\u00f6rre verksamheter \u00e4r det vanligt att specialisera sig p\u00e5 n\u00e5got omr\u00e5de, till exempel rekrytering. I mindre verksamheter arbetar man oftast med alla typer av \u00e4renden.\n\nPersonalspecialisten analyserar personalbehovet i en verksamhet. Det kan leda till en rekrytering. D\u00e5 sk\u00f6ter personalspecialisten allt det praktiska, exempelvis att annonsera, organisera och delta i anst\u00e4llningsintervjuerna.&nbsp;\n\nAtt planera f\u00f6r och genomf\u00f6ra kompetensutveckling f\u00f6r personalen kan ing\u00e5 i arbetet. Det kan exempelvis vara inom arbetsmilj\u00f6, j\u00e4mst\u00e4lldhet eller m\u00e5ngfald.&nbsp;\n\nVid f\u00f6rhandlingar f\u00f6retr\u00e4der personalspecialisten arbetsgivaren. Det kan vara f\u00f6rhandlingar med facket om arbetsr\u00e4ttsliga tolkningar eller l\u00f6nef\u00f6rhandlingar.&nbsp;\n\nPersonalspecialisten beh\u00f6ver ha goda kunskaper om lagstiftningen inom omr\u00e5det. Det kan vara lagen om anst\u00e4llningsskydd, medbest\u00e4mmande, pensionsavtal eller annan arbetsr\u00e4tt.&nbsp;\n\nAtt st\u00f6dja chefen i fr\u00e5gor som r\u00f6r h\u00e4lsa och arbetsmilj\u00f6 \u00e4r en viktig uppgift. Det kan vara b\u00e5de i f\u00f6rebyggande syfte eller n\u00e4r problem har uppst\u00e5tt p\u00e5 arbetsplatsen. I fr\u00e5gor som r\u00f6r medarbetarnas h\u00e4lsa samarbetar ofta personalspecialisten med f\u00f6retagsh\u00e4lsov\u00e5rden."}