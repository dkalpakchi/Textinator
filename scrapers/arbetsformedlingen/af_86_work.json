{"text": "Fastighetsf\u00f6rvaltares arbete kan se mycket olika ut beroende p\u00e5 vilken typ av fastighet de \u00e4r ansvariga f\u00f6r och p\u00e5 fastighetens storlek. De kan vara specialiserade p\u00e5 vissa delar av fastighetsf\u00f6rvaltningen eller ha ett \u00f6vergripande ansvar.\n\nFastighetsf\u00f6rvaltarens arbetsuppgifter kan delas upp i tv\u00e5 huvudgrupper: teknisk f\u00f6rvaltning och ekonomisk f\u00f6rvaltning. \n\nMed teknisk f\u00f6rvaltning menas planering av och ansvar f\u00f6r reparationer och underh\u00e5ll, entreprenadupphandling, tillsyn av anl\u00e4ggningar, uppv\u00e4rmning samt att st\u00e4dning och tr\u00e4dg\u00e5rdsarbete sk\u00f6ts. Tekniska fastighetsf\u00f6rvaltare \u00e4r ofta arbetsledare f\u00f6r driftspersonal, till exempel fastighetssk\u00f6tare, som utf\u00f6r de olika praktiska sysslorna.\n\nMed ekonomisk f\u00f6rvaltning menas ansvar f\u00f6r budget och budgetuppf\u00f6ljning. Ekonomiska fastighetsf\u00f6rvaltare f\u00f6rhandlar om lokalhyror och skriver hyreskontrakt. De kan ocks\u00e5 ha ansvar f\u00f6r bokf\u00f6ring, juridiska- och skattefr\u00e5gor med mera. \n\n\u00c4ven fastighetsjuridiska arbetsuppgifter kan ing\u00e5 i f\u00f6rvaltarens ansvar. F\u00f6rst\u00e5else fordras f\u00f6r hur lagar, avtal och best\u00e4mmelser p\u00e5verkar verksamheten. \n\nAlla dessa arbetsuppgifter medf\u00f6r en stor m\u00e4ngd kontakter med hyresg\u00e4ster, myndigheter och entrepren\u00f6rer. \n\nDe kan \u00e4ven kallas fastighetsekonom, f\u00f6rvaltningschef, distriktschef eller omr\u00e5deschef."}