{"text": "De flesta lastbilsf\u00f6rare \u00e4r anst\u00e4llda p\u00e5 \u00e5kerier. M\u00e5nga f\u00f6rare \u00e4r enskilda f\u00f6retagare, enmansf\u00f6retagare eller f\u00e5mansf\u00f6retagare, som b\u00e5de har anst\u00e4llda f\u00f6rare, men som ocks\u00e5 k\u00f6r sj\u00e4lva. \n\n### Arbetsuppgifter \n\nLastbilsf\u00f6rare arbetar med att transportera olika sorters gods. Majoriteten av lastbilsk\u00f6rningarna \u00e4r korta men m\u00e5nga svenska \u00e5kerier k\u00f6r ocks\u00e5 p\u00e5 den internationella marknaden. \n\nLastning och lossning ing\u00e5r ofta i arbetet, liksom att ber\u00e4kna godsets vikt och volym. Vid lastning m\u00e5ste man t\u00e4nka b\u00e5de p\u00e5 i vilken ordning godset ska lossas och hur fordonet blir b\u00e4st lastat med tanke p\u00e5 stabilitet och lasts\u00e4kring. \n\nDe flesta lastbilsf\u00f6rare arbetar som distributionsf\u00f6rare. De k\u00f6r ut gods fr\u00e5n lagercentraler till olika godsmottagare, till exempel butiker och kontor. Distributionsk\u00f6rning inneb\u00e4r m\u00e5nga stopp med p\u00e5- och avstigningar ur fordonet. \n\nFj\u00e4rrbilsf\u00f6rare fraktar gods p\u00e5 l\u00e5nga avst\u00e5nd, ofta nattetid. Godset i fj\u00e4rrbilen l\u00e4mnas och h\u00e4mtas oftast vid godsterminaler och lagercentraler. Fj\u00e4rrbilsf\u00f6rare kan ocks\u00e5 vara fj\u00e4rrbilslots som k\u00f6r, lossar och lastar fj\u00e4rrbilen p\u00e5 destinationsorten dagtid. \u00c4ven leverans av gods till mottagaren ing\u00e5r d\u00e5 i arbetet.   \nEn del fj\u00e4rrbilsf\u00f6rare k\u00f6r p\u00e5 utlandsrutter och kallas d\u00e5 utlandsf\u00f6rare. Ofta k\u00f6rs en \u00e5terkommande rutt med ett flertal st\u00e4llen att lossa och lasta styckegods p\u00e5. \n\nDistributionsf\u00f6raren, fj\u00e4rrbilsf\u00f6raren och utlandsf\u00f6raren kan f\u00e5 k\u00f6rningar av en transportledare direkt \u00f6ver disk eller via kommunikationsradio, mobitex eller mobiltelefon. Rutten kan f\u00f6r\u00e4ndras under arbetets g\u00e5ng d\u00e5 ett nytt uppdrag kommit in. Oftast anv\u00e4nds satellitnavigeringssystem, GPS. \n\nMedvetenhet om regler inom s\u00e4kerhets- och milj\u00f6omr\u00e5det \u00e4r viktig, att man k\u00f6r p\u00e5 ett milj\u00f6m\u00e4ssigt klokt s\u00e4tt, det inneb\u00e4r b\u00e5de minskad milj\u00f6p\u00e5verkan och l\u00e4gre kostnader f\u00f6r br\u00e4nsle och slitage. \n\n### Arbetsmilj\u00f6\n\nK\u00f6rningen och leveranser ska planeras i linje med de regler som finns f\u00f6r rast och vila. Stillasittande under k\u00f6rningar kan leda till besv\u00e4r i rygg, axlar och nacke, samtidigt kan arbetet vara fysiskt kr\u00e4vande vid lastning och lossning."}