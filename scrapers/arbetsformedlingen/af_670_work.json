{"text": "GIS-ingenj\u00f6rer finns b\u00e5de i privata f\u00f6retag och offentlig sektor, ofta inom branscher s\u00e5 som f\u00f6rvaltning, bygg och skog. N\u00e5gra stora arbetsgivare \u00e4r exempelvis Lantm\u00e4teriet och L\u00e4nsstyrelsen. Andra m\u00f6jliga arbetstitlar \u00e4r GIS-tekniker, GIS-handl\u00e4ggare och GIS-samordnare.\n\n### Arbetsuppgifter\n\nGIS-ingenj\u00f6rer sammanst\u00e4ller, analyserar och presenterar information om v\u00e5r omgivning. N\u00e5gra arbetar med hela spannet fr\u00e5n insamling till presentation, medan andra \u00e4r specialiserade p\u00e5 enskilda delar. GIS-ingenj\u00f6rens geografiska information och analys anv\u00e4nds som underlag vid en m\u00e4ngd olika beslut, s\u00e5 som privata bygglov, nya v\u00e4gbyggnationer eller utveckling av helt nya bostads-, industri- eller handelsomr\u00e5den.\n\nGeo-data tas fram med hj\u00e4lp av olika m\u00e4tinstrument och program. Det kan vara information om hur djupa sj\u00f6ar och andra vattendrag \u00e4r, men ocks\u00e5 var tomtgr\u00e4nser g\u00e5r och hur stora olika byggnader \u00e4r. D\u00e4refter analyseras och sammanst\u00e4lls informationen. \n\nI analysen kopplas ofta geografisk information ihop med annan insamlad data, s\u00e5 som befolkningsstatistik. Kommunen kan exempelvis beh\u00f6va en befolkningsprognos som visar hur m\u00e5nga 6-\u00e5ringar som kommer att bo i olika skolomr\u00e5den fram\u00f6ver eller en karta som visar vilka av kommunens vattenledningar som \u00e4r \u00e4ldre \u00e4n 50 \u00e5r och tillverkade i ett visst material. Det kan ocks\u00e5 handla om analyser som visar hur olika naturkatastrofer skulle kunna p\u00e5verka v\u00e5ra samh\u00e4llen."}