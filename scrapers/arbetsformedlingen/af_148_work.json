{"text": "## Guldsmed och silversmed\n\nM\u00e5nga guld- och silversmeder driver egen verkstad eller butik. Ibland \u00e4r r\u00f6relsen en kombination av b\u00e5da verksamheterna. Det \u00e4r ocks\u00e5 vanligt att guldsmeder driver verkst\u00e4der med inriktning mot tillverkning till smyckesfabrikation och service till guldsmedsaff\u00e4rer.\n\n### Arbetsuppgifter\n\nTyngdpunkten i guld- och silversmedens arbete \u00e4r hantverket, d\u00e4r man g\u00f6r en produkt fr\u00e5n bearbetning av material till slutfinish. Man kan ocks\u00e5 specialisera sig p\u00e5 olika omr\u00e5den som tillverkning, som kedjor, emaljarbeten eller juvelarbeten. Tillverkning av f\u00f6rlovnings- och vigselringar \u00e4r en stor inkomstk\u00e4lla.\n\nMan kan arbeta med en stor m\u00e4ngd olika material, men de vanligaste \u00e4r olika typer av \u00e4delmetaller s\u00e5som guld, platina eller silver, men \u00e4ven \u00e4delstenar, p\u00e4rlor, emalj, titan, tr\u00e4, glas och plast anv\u00e4nds. \n\nGuld och silversmeder arbetar med att bearbeta material genom m\u00e5nga olika metoder, s\u00e5som smidning, s\u00e5gning, filning, h\u00e5rdl\u00f6dning, nitning, svetsning, gravyr och st\u00e4mpling. Vanliga behandlingsmetoder av metallerna \u00e4r slipning och polering. Men \u00e4ven galvanisering d\u00e5 en metall f\u00f6rses med ett tunt lager av annan metall. \n\nSilversmeder arbetar \u00e4ven med s\u00e5 kallat profan- och sakralsilver. Sakralsilver \u00e4r kyrkosilver med allt fr\u00e5n ljusstakar till kors och b\u00e4gare och andra f\u00f6rem\u00e5l. Profansilver \u00e4r allt fr\u00e5n bestick till ih\u00e5liga f\u00f6rem\u00e5l som te och kaffekannor, sk\u00e5lar eller fria objekt. De vanligaste teknikerna inom silversmide \u00e4r att driva silverpl\u00e5t, montera, cicelera, trycksvarva och smida. \n\nNumera g\u00f6r CAD/CAM-teknik det m\u00f6jligt att tillverka modeller av vax eller plast f\u00f6r senare avgjutning och serietillverkning i \u00e4delmetaller. Metoderna bygger p\u00e5 att man i datorn arbetar fram en tredimensionell modell, som sedan kan \"skrivas ut\" som ett tredimensionellt objekt. \n\nIdag \u00e4r m\u00e5nga f\u00f6retag med inriktning mot s\u00e5 kallad CAD/CAM-teknik en m\u00f6jlig ing\u00e5ng f\u00f6r guldsmeder som vill utveckla sin kompetens och yrkesinriktning. Man kan allts\u00e5 g\u00e5 fr\u00e5n guldsmed med metallbearbetningskunskaper via CAD/CAM till prototyptillverkning och produktutvecklare f\u00f6r serietillverkning av alla m\u00f6jliga produkter."}