{"text": "## Flygmekaniker och flygtekniker\n\nFlygmekaniker och flygtekniker kan vara anst\u00e4llda hos de civila flyg- och helikopterbolagen, F\u00f6rsvarsmakten, inom flygindustrin eller inom frist\u00e5ende flygtekniska verkst\u00e4der. Skillnaden mellan flygmekaniker och flygtekniker \u00e4r att tekniker har l\u00e4ngre utbildning och f\u00e5r ta ett st\u00f6rre ansvar i arbetet.\n\n### Arbetsuppgifter\n\nVid underh\u00e5ll av flygmaskiner g\u00f6r ofta flygmekaniker mindre tillsyner, service och rutinarbeten. Flygtekniker g\u00f6r fels\u00f6kning, inspektioner och funktionskontroller som kr\u00e4ver st\u00f6rre systemk\u00e4nnedom.\n\nEfter ett visst antal flygtimmar ska motorer, flygplan och helikoptrar ses \u00f6ver. Behovet av tillsyn styrs av den flygtid som exempelvis motorn eller flygplanet \u00e4r godk\u00e4nd f\u00f6r. Det inneb\u00e4r att det f\u00f6rekommer b\u00e5de mindre, dagliga tillsyner och omfattande \u00f6versyner som kan ta flera veckor.\n\nVid \u00f6versynen arbetar man efter manualer och f\u00f6reskrifter som beskriver vad som ska g\u00f6ras och p\u00e5 vilket s\u00e4tt. Till exempel ser man \u00f6ver motor, roder och br\u00e4nslesystem samt byter ut komponenter. I arbetet anv\u00e4nds olika handverktyg, specialverktyg och m\u00e4tinstrument.\n\nN\u00e4r \u00f6versynen \u00e4r f\u00e4rdig kontrollerar flygteknikern att arbetet \u00e4r korrekt utf\u00f6rt. Varje \u00e5tg\u00e4rd dokumenteras in i minsta detalj s\u00e5 att det i efterhand g\u00e5r att se vilken tekniker/mekaniker som utf\u00f6rt vilket arbetsmoment. Det \u00e4r endast flygteknikern som certifierar det utf\u00f6rda underh\u00e5llet och reparationerna p\u00e5 flygmaskinerna.\n\n### Arbetsmilj\u00f6\n\nFlygmekaniker och flygtekniker arbetar b\u00e5de sj\u00e4lvst\u00e4ndigt och i grupp. Det \u00e4r vanligt att man roterar mellan olika arbetsuppgifter. Flygmekaniker och flygtekniker arbetar ocks\u00e5 n\u00e4ra flygplanselektriker som sk\u00f6ter installation och underh\u00e5ll av flygplanens kablage och elsystem. Flygplanspl\u00e5tslagare kan ocks\u00e5 ing\u00e5 i arbetsgruppen. God fysik \u00e4r bra att ha d\u00e5 tunga lyft och arbete i tr\u00e5nga utrymmen f\u00f6rekommer.\n\n### Arbetsmarknad utomlands\n\nFlygmekaniker och flygtekniker har i stor utstr\u00e4ckning en internationell arbetsmarknad."}