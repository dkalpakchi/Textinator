{"text": "## Anv\u00e4ndbarhetsexpert\n\nAnv\u00e4ndbarhetsexperter och interaktionsdesigners arbetar ofta som konsulter. \n\n### Arbetsuppgifter\n\nVad som ing\u00e5r i arbetsuppgifterna f\u00f6r dem som arbetar med anv\u00e4ndbarhet kan variera n\u00e4r de kommer in i ett nytt projekt. \u00c4r det ett nytt system eller en ny produkt som ska utvecklas kan de vara med i projektet redan n\u00e4r kraven p\u00e5 systemet specificeras. \n\nMed hj\u00e4lp av intervjuer, enk\u00e4ter och workshops samlar man inledningsvis in information om anv\u00e4ndarna, deras bakgrund, arbetssituation och vilka krav de st\u00e4ller p\u00e5 systemet/produkten. Uppgifterna som ska utf\u00f6ras med produkten analyseras liksom vilka aktiviteter systemet ska st\u00f6dja.\n\nMed den information man f\u00e5tt fram som grund formuleras anv\u00e4ndbarhetsm\u00e5l tillsammans med best\u00e4llaren av produkten. Det kan till exempel vara hur l\u00e5ng tid det f\u00e5r ta att l\u00f6sa en uppgift eller att alla anv\u00e4ndare alltid ska veta var p\u00e5 webbplatsen de befinner sig.\n\nKunskaper man f\u00e5r i analysarbetet anv\u00e4nds i det fortsatta designarbetet. Anv\u00e4ndbarhetsexperter deltar i arbetet med att ta fram och utveckla designid\u00e9er med hj\u00e4lp av prototyper (modeller) och utv\u00e4rderar designf\u00f6rslag. \n\nDe utvecklar id\u00e9er om hur anv\u00e4ndarna ska g\u00f6ra n\u00e4r de f\u00f6r en dialog med systemet, till exempel n\u00e4r de best\u00e4ller eller k\u00f6per varor, spelar eller svarar p\u00e5 fr\u00e5gor. De best\u00e4mmer i vilken ordning olika uppgifter (interaktioner) ska g\u00f6ras. Utg\u00e5ngspunkten \u00e4r alltid anv\u00e4ndarnas situation och deras anv\u00e4ndning av systemen. Man arbetar med skisser, prototyper och andra metoder f\u00f6r att l\u00e4gga fram id\u00e9er i projektgruppen.\n\nUnder utvecklingsarbetet jobbar anv\u00e4ndbarhetsexperten ofta i n\u00e4ra samarbete med den formgivare som g\u00f6r den grafiska designen av gr\u00e4nssnittet. Gr\u00e4nssnittet \u00e4r det som m\u00f6ter anv\u00e4ndaren p\u00e5 bildsk\u00e4rmen.\n\nOfta arbetar man med att \u00f6ka anv\u00e4ndbarheten hos ett befintligt system eller en befintlig webbplats. Den befintliga produkten granskas f\u00f6r att utv\u00e4rdera hur v\u00e4l den fungerar och identifiera problem n\u00e4r det g\u00e4ller anv\u00e4ndbarheten av produkten. Det ger f\u00f6rslag till f\u00f6rb\u00e4ttringar.\n\nAnv\u00e4ndbarhetsexperten arbetar n\u00e4ra systemutvecklare, programmerare och grafiska formgivare."}