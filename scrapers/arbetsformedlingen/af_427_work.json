{"text": "## Undersk\u00f6terska inom hemtj\u00e4nst och \u00e4ldreboende\n\nSom undersk\u00f6terska kan man arbeta inom v\u00e5rdens- och omsorgens alla omr\u00e5den. H\u00e4r beskrivs arbetet f\u00f6r undersk\u00f6terskor inom \u00e4ldreomsorgen, d\u00e4r majoriteten arbetar. Undersk\u00f6terskor inom \u00e4ldreomsorg arbetar p\u00e5 s\u00e4rskilda boenden och inom hemtj\u00e4nst. Kommuner och v\u00e5rd- och omsorgsf\u00f6retag \u00e4r arbetsgivare.\n\n### Arbetsuppgifter\n\nUndersk\u00f6terskor arbetar n\u00e4ra m\u00e4nniskor med fokus p\u00e5 personlig omv\u00e5rdnad och medicinska insatser. Undersk\u00f6terskans arbete handlar ofta om att skapa trygghet, b\u00e5de f\u00f6r v\u00e5rd- och omsorgstagare och anh\u00f6riga.\n\nUndersk\u00f6terskor inom \u00e4ldreomsorg ger individuell v\u00e5rd och omsorg till \u00e4ldre i eget eller s\u00e4rskilt boende. I \u00e4ldreomsorgen \u00e4r undersk\u00f6terskan en del av v\u00e5rd- och omsorgstagarens vardag. Undersk\u00f6terskan st\u00f6djer och motiverar personen att g\u00f6ra det de sj\u00e4lva klarar av.\n\nEn stor del av arbetet handlar om personliga omv\u00e5rdnadsinsatser. Det kan vara hj\u00e4lp och st\u00f6d vid personlig hygien, av- och p\u00e5kl\u00e4dning, m\u00e5ltidssituationer samt vid sociala aktiviteter och utevistelser.\n\nUndersk\u00f6terskan har medicinska arbetsuppgifter, vilket bland annat inneb\u00e4r att ge medicin, l\u00e4gga om s\u00e5r, linda ben, sondmata, kontrollera puls, temp och blodtryck samt hantera katetrar. Praktiska serviceinsatser kan \u00e4ven ing\u00e5 i arbetet, exempelvis st\u00e4dning, tv\u00e4tt, ink\u00f6p och \u00e4renden.\n\nUndersk\u00f6terskan \u00e4r delaktig i att uppr\u00e4tta genomf\u00f6randeplaner. Dokumentation, uppf\u00f6ljning och rapportering om f\u00f6r\u00e4ndringar i h\u00e4lsotillst\u00e5ndet \u00e4r en del av arbetet. Digital kompetens \u00e4r viktigt d\u00e5 det finns en stor m\u00e4ngd tekniska hj\u00e4lpmedel att hantera, exempelvis f\u00f6r att dokumentera och f\u00f6r att st\u00f6dja den \u00e4ldre att anv\u00e4nda digital teknik.\n\n### Arbetsmilj\u00f6\n\nUndersk\u00f6terskor p\u00e5 \u00e4ldreboende jobbar oftast i arbetslag med annan v\u00e5rdpersonal. I hemtj\u00e4nsten arbetar man vanligtvis ensam hos v\u00e5rd- och omsorgstagare, om inte arbetet kr\u00e4ver att man \u00e4r tv\u00e5.\n\nGod grundfysik \u00e4r viktigt eftersom yrket kr\u00e4ver att man g\u00f6r f\u00f6rflyttningar som kan vara tunga. Kunskap om f\u00f6rflyttningsteknik och r\u00e4tt anv\u00e4ndning av liftar och andra hj\u00e4lpmedel underl\u00e4ttar arbetet.\n\n### Arbetstider\n\nArbetstiderna \u00e4r ofta enligt schema under dagtid, kv\u00e4llar och helger. Nattarbete f\u00f6rekommer."}