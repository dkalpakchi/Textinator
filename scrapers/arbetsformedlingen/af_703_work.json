{"text": "## Telefonist\n\nTelefonister arbetar hos myndigheter, f\u00f6retag, organisationer och s\u00e4rskilda callcenter. De kan vara anst\u00e4llda direkt p\u00e5 f\u00f6retaget eller arbeta f\u00f6r ett bemanningsf\u00f6retag. I ett callcenter sk\u00f6ts telefonpassningen \u00e5t flera olika f\u00f6retag samtidigt. \n\n### Arbetsuppgifter\n\nEn telefonist tar emot inkommande samtal och kopplar telefonsamtal vidare. Den som ringer till v\u00e4xeln vet ofta inte vem man s\u00f6ker och d\u00e5 \u00e4r det telefonistens uppgift att kunna koppla vidare till r\u00e4tt person. Att koppla, h\u00e4nvisa till ett mobilnummer eller l\u00e4mna ut en e-postadress \u00e4r vanliga uppgifter f\u00f6r en telefonist. \n\nDe flesta har idag m\u00f6jlighet att sj\u00e4lva h\u00e4nvisa sin telefon n\u00e4r de inte \u00e4r antr\u00e4ffbara. Ett s\u00e5dant samtal kan ocks\u00e5 g\u00e5 vidare till v\u00e4xeltelefonisten som d\u00e5 kan ta ett meddelande fr\u00e5n den som ringer. \n\nAlla uppgifter om f\u00f6retagets anst\u00e4llda finns tillg\u00e4ngliga f\u00f6r telefonisten. P\u00e5 ett callcenter svarar telefonisten vanligen \u00e5t m\u00e5nga olika kunder under en dag. D\u00e5 \u00e4r det viktigt att den som svarar f\u00f6ljer kundens instruktion och \u00f6nskem\u00e5l om hur samtalen ska hanteras. \n\nEn telefonist p\u00e5 ett mindre f\u00f6retag har ofta \u00e4ven andra arbetsuppgifter. Att ta emot bes\u00f6kare i f\u00f6retagets reception och rent administrativa arbetsuppgifter \u00e4r vanligt f\u00f6rekommande, exempelvis hantera order och bokningar eller ta hand om posten. \n\nTaxitelefonisten svarar i telefon och f\u00f6rmedlar k\u00f6rningar till taxif\u00f6rare. Samtalen kommer fr\u00e5n f\u00f6retag och privatkunder. Telefonisten tar emot kundens \u00f6nskem\u00e5l p\u00e5 bokningen. Specialk\u00f6rningar med exempelvis hund och andra djur kr\u00e4ver s\u00e4rskild hantering eftersom det finns passagerare som \u00e4r allergiska. Fler och fler kunder bokar via digitaliserade tj\u00e4nster. D\u00e5 minskar antalet telefonsamtal och ist\u00e4llet blir det mer administrativa uppgifter. \n\n### Arbetstider\n\nM\u00e5nga telefonister \u00e4r schemalagda och arbetar heltid. Vanligast \u00e4r treskift med ett rullande schema. Ofta finns det ocks\u00e5 m\u00f6jligheter till deltid och flexibla arbetstider."}