{"text": "Kemiingenj\u00f6rer kan arbeta inom en m\u00e4ngd olika branscher, privat som offentligt. Vanliga arbetsgivare \u00e4r l\u00e4kemedelsf\u00f6retag, tillverkningsindustrin, h\u00f6gskolor och universitet samt konsultf\u00f6retag.\n\n### Arbetsuppgifter\n\nKemiingenj\u00f6ren arbetar ofta i ett laboratorium. Analyser och tester av befintliga produkter och material p\u00e5 marknaden f\u00f6r att s\u00e4kerst\u00e4lla kvalitet och s\u00e4kerhet \u00e4r vanliga arbetsuppgifter. Det \u00e4r ocks\u00e5 vanligt att delta i eller driva utvecklingsprojekt med sina kollegor. S\u00e5dana projekt inneb\u00e4r laborativt arbete s\u00e5som m\u00e4tning, utv\u00e4rdering, testning och tillverkning av nya kemiska komponenter. Experiment och provtagningar genomf\u00f6rs f\u00f6r att sedan ber\u00e4knas och dokumenteras.\n\nInom den kemiska tillverkningsindustrin \u00e4r arbetsomr\u00e5dena m\u00e5nga. Att utveckla nya kemiska produkter eller mindre kemiska komponenter till st\u00f6rre produkter \u00e4r en vanlig arbetsuppgift f\u00f6r kemiingenj\u00f6ren. Det kan handla om utveckling av nya milj\u00f6v\u00e4nligare vattenreningskemikalier, f\u00e4rger, lim och plaster eller drivmedel s\u00e5 som biodiesel. L\u00e4kemedelsindustrin \u00e4r ett annat stort och viktigt f\u00e4lt f\u00f6r kemiingenj\u00f6ren, d\u00e4r nya mediciner och testinstrument tas fram. Ofta integreras kemi med andra f\u00e4lt, inom exempelvis elektrokemi n\u00e4r sensorer utvecklas eller bioteknologi n\u00e4r nya reng\u00f6ringsprodukter tas fram.\n\nEfter n\u00e5gra \u00e5rs erfarenhet \u00e4r det vanligt att arbeta som projektledare eller gruppchef. Arbete med forskning \u00e4r ocks\u00e5 vanligt."}