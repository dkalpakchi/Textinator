{"text": "## Hotellreceptionist\n\nHotellreceptionister kan arbeta p\u00e5 alla typer av hotell och pensionat.\n\n### Arbetsuppgifter\n\nEn hotellreceptionist arbetar med att f\u00e5 g\u00e4sterna p\u00e5 ett hotell att trivas. De tar emot g\u00e4sterna n\u00e4r de anl\u00e4nder och checkar in dem, det inneb\u00e4r att man registrerar g\u00e4sterna och ger dem nyckelkortet eller rumsnyckeln. De informerar om hotellets service, och hj\u00e4lper \u00e4ven g\u00e4sterna med att boka bord p\u00e5 restauranger, informerar om sev\u00e4rdheter eller bokar biljetter till n\u00f6jesevenemang. Andra arbetsuppgifter \u00e4r att boka om flygbiljetter, best\u00e4lla taxi och ibland att v\u00e4xla pengar \u00e5t g\u00e4sterna.\n\nN\u00e4r det \u00e4r dags f\u00f6r avresa st\u00e4mmer hotellreceptionisten av hotellr\u00e4kningen och tar emot betalning. Hotellreceptionister tar ocks\u00e5 hand om hotellets konferensg\u00e4ster och sk\u00f6ter telefonv\u00e4xeln. De hanterar rumsbokningar och faktureringar. \n\nDet blir allt vanligare med arbetsrotation vilket g\u00f6r att hotellreceptionister kan sk\u00f6ta flera arbetsuppgifter och vid behov rycka in p\u00e5 andra omr\u00e5den. Det kan till exempel inneb\u00e4ra att de ocks\u00e5 arbetar med konferensverksamhet, serverar i restaurangen eller sk\u00f6ter st\u00e4duppgifter.\n\nP\u00e5 natten jobbar nattreceptionisten som ocks\u00e5 kan kallas nattportier. En nattreceptionist har m\u00e5nga administrativa uppgifter s\u00e5 som att g\u00f6ra nattk\u00f6rningar som f\u00f6rbereder utcheckningen, de kan ocks\u00e5 st\u00e4mma av dagskassan, hj\u00e4lpa g\u00e4ster, servera i baren, st\u00e4da eller att hj\u00e4lpa till med frukostbuff\u00e9n.\n\nP\u00e5 st\u00f6rre hotell finns en receptionschef som bland annat har personalansvar. Det kan ocks\u00e5 finnas en f\u00f6rste receptionist som till exempel kan l\u00e4gga schema och vara arbetsledare i det dagliga arbetet i receptionen.\n\n### Arbetstider\n\nArbetstiderna kan variera p\u00e5 olika hotell. Oftast har man schemalagda arbetstider med kv\u00e4lls- och helgarbete."}