{"text": "## Glastekniker/Glasm\u00e4stare\n\nGlasm\u00e4stare jobbar oftast p\u00e5 ett mindre f\u00f6retag med f\u00e5 anst\u00e4llda. Specialiseringen inom yrket blir allt st\u00f6rre.\n\n### Arbetsuppgifter\n\nGlasm\u00e4stare kan arbeta med underh\u00e5lls- och reparationsarbete av f\u00f6nster. Ibland byter de till exempel ut gamla f\u00f6nster mot nya f\u00f6r att minska kostnaderna f\u00f6r uppv\u00e4rmningen i ett hus. Vid ombyggnader av aff\u00e4rs- och butikslokaler blir det ofta arbete f\u00f6r glasm\u00e4staren. \n\nGlasm\u00e4stare kan ocks\u00e5 konstruera hela fasader och tak av glas och anv\u00e4nder d\u00e5 ofta en metallkonstruktion som glasen f\u00e4sts i. De kan ocks\u00e5 g\u00f6ra mellanv\u00e4ggar, uterum och entr\u00e9er i glas. Anv\u00e4ndningen av glas som fasad och i inredningar har \u00f6kat p\u00e5 senare \u00e5r. Som glasm\u00e4stare kan du ocks\u00e5 kallas glastekniker.\n\nBilglasmont\u00f6rer arbetar med att byta ut bilrutor. Man reparerar ocks\u00e5 stenskott i vindrutor. \n\nP\u00e5 glasm\u00e4sterierna monterar man ramar till tavlor och speglar eller glas till bok- och vitrinsk\u00e5p.\n\nArbetet som glasm\u00e4stare \u00e4r ett modernt teknikyrke med m\u00e5nga inslag av traditionellt hantverk. Man anv\u00e4nder handverktyg av olika slag. Man sk\u00e4r till glaset och monterar det i till exempel ett f\u00f6nster eller en d\u00f6rr. Det \u00e4r ett precisionsarbete och det g\u00e4ller att man \u00e4r noggrann. I vissa fall kan man anv\u00e4nda ett datorstyrt sk\u00e4rverktyg f\u00f6r att sk\u00e4ra i glaset. I uppgifterna kan ocks\u00e5 ing\u00e5 att slipa och borra i glas. \n\nGlasm\u00e4stare kan ocks\u00e5 arbeta med olika specialiteter som att tillverka blyf\u00f6nster eller f\u00f6nster som ska t\u00e5la brand eller vara ljudisolerande. Att jobba med inramningar \u00e4r ett annat omr\u00e5de.\n\nGlasm\u00e4starens arbete \u00e4r fritt, sj\u00e4lvst\u00e4ndigt och omv\u00e4xlande. De byter arbetsplats relativt ofta. Ofta har de direktkontakt med kunden, vilket kr\u00e4ver k\u00e4nsla f\u00f6r service. K\u00f6rkort kan ibland vara ett krav f\u00f6r arbete p\u00e5 ett glasm\u00e4steri.\n\n### Arbetstider\n\nIbland har glasm\u00e4staren jourtj\u00e4nstg\u00f6ring \u00e4ven p\u00e5 kv\u00e4llar, n\u00e4tter och helger."}