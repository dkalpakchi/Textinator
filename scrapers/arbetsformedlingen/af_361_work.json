{"text": "Socialsekreteraren arbetar inom kommunens socialtj\u00e4nst, landsting eller privata f\u00f6retag. Socialsekreteraren bed\u00f6mer m\u00e4nniskors behov av st\u00f6d och hj\u00e4lp inom omr\u00e5den som ekonomiskt bist\u00e5nd, st\u00f6d och behandling f\u00f6r missbruk eller st\u00f6d till barn och deras familjer. Dessa m\u00e4nniskor brukar kallas f\u00f6r klienter.\n\n### Arbetsuppgifter\n\nSocialsekreterare utreder och beviljar st\u00f6d enligt framf\u00f6rallt socialtj\u00e4nstlagen. Arbetet inneb\u00e4ra att motivera och arbeta med f\u00f6r\u00e4ndringar i klientens livssituation, som att motivera och st\u00f6tta klienten till egen f\u00f6rs\u00f6rjning. Det kan ocks\u00e5 handla om att utf\u00f6ra utredningar utifr\u00e5n inkomna anm\u00e4lningar eller ans\u00f6kningar, f\u00f6lja upp beviljade insatser eller att utreda och bed\u00f6ma r\u00e4tt till f\u00f6rs\u00f6rjningsst\u00f6d.\n\nSom socialsekreterare tr\u00e4ffar man mycket m\u00e4nniskor. De m\u00e4nniskor man tr\u00e4ffar befinner sig ofta i en utsatt och sv\u00e5r situation. Det kan handla om m\u00e4nniskor som inte klarar sin egen f\u00f6rs\u00f6rjning, blivit heml\u00f6sa, m\u00e4nniskor som har ett missbruk, eller barn- och unga med en sv\u00e5r familjesituation.\n\nDet \u00e4r vanligt att man h\u00e5ller sv\u00e5ra samtal som socialsekreterare, man beh\u00f6ver d\u00e4rf\u00f6r vara stresst\u00e5lig och kunna hantera pressade situationer.\n\nI socialsekreterarens arbete ing\u00e5r ocks\u00e5 dokumentation och journalf\u00f6ring. Det inneb\u00e4r att man skriver och diarief\u00f6r dokument och tj\u00e4nsteanteckningar \u00f6ver de \u00e4renden man arbetar med. Man beh\u00f6ver d\u00e4rf\u00f6r kunna uttrycka sig v\u00e4l i skrift."}