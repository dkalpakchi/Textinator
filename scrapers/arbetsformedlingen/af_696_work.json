{"text": "Redovisningsekonomer arbetar p\u00e5 f\u00f6retag eller inom organisationer, man kan ocks\u00e5 vara anst\u00e4lld p\u00e5 en redovisningsbyr\u00e5.\n\n### Arbetsuppgifter\n\nEn redovisningsekonom \u00e4r specialiserad inom bokf\u00f6ring och ekonomisk redovisning och arbetar med redovisningen av alla inbetalningar och utbetalningar och andra ekonomiska h\u00e4ndelser i f\u00f6retaget. Till exempel ser redovisningsekonomen till att arbetsgivaravgifter, skatter och moms redovisas och betalas in i r\u00e4tt tid. Andra arbetsuppgifter best\u00e5r av l\u00f6pande arbete med bokslut, \u00e5rsredovisningar och andra ekonomiska transaktioner som r\u00f6r f\u00f6retaget eller organisationens verksamhet. En g\u00e5ng per \u00e5r g\u00f6rs ett mer omfattande \u00e5rsbokslut. \n\nI arbetet kan det ing\u00e5 att utveckla modeller f\u00f6r redovisningen och utarbeta anvisningar f\u00f6r hur redovisningen ska g\u00f6ras. Ibland deltar redovisningsekonomen i budgetarbetet och g\u00f6r bed\u00f6mningar av hur stora int\u00e4kterna och utgifterna f\u00f6r en viss tidsperiod b\u00f6r vara om man vill uppn\u00e5 sina l\u00f6nsamhetsm\u00e5l. \n\nArbetar man p\u00e5 en redovisningsbyr\u00e5 kallas man f\u00f6r redovisningskonsult. Arbetsuppgifterna skiljer sig inte fr\u00e5n en redovisningsekonom som arbetar p\u00e5 ett f\u00f6retag eller organisation. Redovisningsekonomen kan \u00e4ven bist\u00e5 revisorn med att granska f\u00f6retag och organisationers redovisning och f\u00f6rvaltning.\n\nI arbetet beh\u00f6ver redovisningsekonomen tycka om att arbeta med siffror, vara noggrann och ansvarsfull. Det \u00e4r viktigt att ha god samarbetsf\u00f6rm\u00e5ga eftersom att man beh\u00f6ver ha f\u00f6rst\u00e5else f\u00f6r hela verksamheten."}