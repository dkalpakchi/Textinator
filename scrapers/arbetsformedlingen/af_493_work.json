{"text": "De flesta industridesigner \u00e4r egna konsulter som arbetar p\u00e5 uppdrag av f\u00f6retag eller organisationer. En del \u00e4r anst\u00e4llda p\u00e5 st\u00f6rre f\u00f6retag eller p\u00e5 designbyr\u00e5er.\n\n### Arbetsuppgifter\n\nIndustridesigner har ett konstn\u00e4rligt, tekniskt och marknadsinriktat yrke. De arbetar med design av helt nya produkter/tj\u00e4nster eller med vidareutveckling av produkter/tj\u00e4nster och id\u00e9er som finns p\u00e5 marknaden. Produkterna ska ofta tillverkas i stora serier och tj\u00e4nsterna till m\u00e5nga m\u00e4nniskor.\n\nEn industridesigner kan vara specialiserad p\u00e5 ett material, en viss typ av tj\u00e4nster, en slutprodukt eller en tillverkningsprocess. Fysiska produkter kan vara verktyg, maskiner, fordon, telefoni eller hemelektronik. Tj\u00e4nster kan vara bank\u00e4renden, f\u00f6rs\u00e4kringar, best\u00e4llning av resor eller m\u00f6tet med myndigheter f\u00f6r nyanl\u00e4nda.\n\nDesignern arbetar med hela processen fr\u00e5n id\u00e9 till f\u00e4rdig produkt/tj\u00e4nst. I b\u00f6rjan av processen kartl\u00e4ggs behoven hos anv\u00e4ndarna och tillverkarna. Sedan b\u00f6rjar id\u00e9- och prototypfasen som handlar om att hitta l\u00f6sningar f\u00f6r produkten/tj\u00e4nsten. N\u00e4r id\u00e9n har tagit form g\u00f6r designern oftast ett antal skisser och/eller f\u00f6rslag som presenteras f\u00f6r kunden. Tillsammans med bland annat f\u00f6retagsledning, tekniker, marknadsf\u00f6rare och s\u00e4ljare fattas beslut om vilket f\u00f6rslag som man tror \u00e4r b\u00e4st.\n\nD\u00e4refter g\u00f6r designern i de flesta fall ett slutgiltigt f\u00f6rslag. Om det \u00e4r en fysisk produkt anv\u00e4nds ibland ett digitalt CAD-program d\u00e4r produkten visas tredimensionellt och fr\u00e5n alla h\u00e5ll med tekniska beskrivningar och m\u00e5tt. I m\u00e5nga fall g\u00f6rs ocks\u00e5 en modell av produkten, en s\u00e5 kallad prototyp. N\u00e4r det g\u00e4ller tj\u00e4nster g\u00f6r man ocks\u00e5 prototyper av hur man upplever situationen i banken, p\u00e5 myndigheten eller under resan. Industridesignern beh\u00f6ver ta st\u00e4llning till f\u00f6ljande aspekter n\u00e4r en prototyp skapas:\n\n\u25cf Hur produkten eller tj\u00e4nsten ska anpassas till anv\u00e4ndaren\n\n### \u25cf Vilken produktionsmetod som ska anv\u00e4ndas\n\n\u25cf Produkten eller tj\u00e4nstens visuella uttryck  \n\u25cf Vad tillverkning eller lansering kommer att kosta  \n\u25cf Hur produkten eller tj\u00e4nsten kommer att p\u00e5verka milj\u00f6n"}