{"text": "De flesta brandm\u00e4n \u00e4r anst\u00e4llda inom den kommunala r\u00e4ddningstj\u00e4nsten. Flygplatser och vissa f\u00f6retag som bedriver riskfyllda verksamheter har \u00e4ven en egen brandf\u00f6rsvarsorganisation d\u00e4r brandm\u00e4n \u00e4r anst\u00e4llda.\n\n### Arbetsuppgifter\n\nAtt arbeta som brandman i utryckningstj\u00e4nst inneb\u00e4r att man rycker ut n\u00e4r till exempel br\u00e4nder och trafikolyckor intr\u00e4ffat. D\u00e5 inneb\u00e4r arbetet att s\u00e5 snabbt som m\u00f6jligt f\u00e5 kontroll p\u00e5 h\u00e4ndelsen och f\u00f6rs\u00f6ka begr\u00e4nsa skadorna.\n\nEn del av arbetstiden g\u00e5r ut p\u00e5 att f\u00f6rbereda sig sj\u00e4lv och sin utrustning s\u00e5 att allt ska fungera vid ett larm. Brandmannen \u00f6var arbetsmoment och kontrollerar sin utrustning. Eftersom arbetet \u00e4r fysiskt och psykiskt kr\u00e4vande st\u00e4lls ocks\u00e5 krav p\u00e5 att brandmannen \u00e4r fullt frisk, har god kondition och kan arbeta kontrollerat i sv\u00e5ra situationer. \n\nF\u00f6rutom larm och \u00f6vningar inneh\u00e5ller n\u00e4stan varje dag n\u00e5gon form av f\u00f6rbyggande eller administrativ arbetsuppgift. Det kan till exempel handla om att jobba med utvecklingsarbete eller att informera om och kontrollera brandskyddet p\u00e5 skolor, f\u00f6rskolor eller arbetsplatser. P\u00e5 det s\u00e4ttet f\u00f6rhindrar brandmannen att olyckor intr\u00e4ffar.\n\nKommunal r\u00e4ddningstj\u00e4nst \u00e4r uppbyggd av b\u00e5de heltidsanst\u00e4lld personal och r\u00e4ddningstj\u00e4nstpersonal i beredskap, RiB. Att arbeta som RiB inneb\u00e4r att man vid sidan av en annan ordinarie anst\u00e4llning eller syssels\u00e4ttning finns tillg\u00e4nglig f\u00f6r att tr\u00e4da in i brandmannarollen n\u00e4r behov uppst\u00e5r. Var tredje eller var fj\u00e4rde vecka har man beredskap och ska d\u00e5 vara tillg\u00e4nglig dygnet runt. Tiden \u00e4r avg\u00f6rande f\u00f6r m\u00f6jligheten att genomf\u00f6ra en effektiv r\u00e4ddningsinsats och det \u00e4r d\u00e4rf\u00f6r viktigt att man bor och har huvudsyssels\u00e4ttning n\u00e4ra den brandstation som man arbetar vid.\n\n### Arbetstider \n\nHeltidsanst\u00e4lld brandpersonal inom den kommunala r\u00e4ddningstj\u00e4nsten arbetar vanligtvis i skift vilket inneb\u00e4r arbete b\u00e5de dagar, n\u00e4tter och helger. Inom m\u00e5nga r\u00e4ddningstj\u00e4nster arbetar man omv\u00e4xlande dagtid med f\u00f6rebyggande arbete, och i skift med utryckningstj\u00e4nst."}