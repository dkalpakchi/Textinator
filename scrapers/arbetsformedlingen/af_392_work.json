{"text": "Illustrat\u00f6rer arbetar inom medie-, reklam-, tidnings-, f\u00f6rlags- och spelbranscherna. Det \u00e4r vanligt att illustrat\u00f6rer arbetar som egna f\u00f6retagare. Det inneb\u00e4r att s\u00e4lja in uppdrag, planera arbetet, k\u00f6pa in material, g\u00f6ra illustrationer och fakturera f\u00f6r arbetet. Kunderna kan vara tidningar, f\u00f6rlag, kommunikationsbyr\u00e5er eller andra f\u00f6retag.\n\n### Arbetsuppgifter\n\nIllustrat\u00f6rer arbetar med visuell kommunikation. Illustrationer samspelar med texter och syftar till att informera, underh\u00e5lla, f\u00e5nga uppm\u00e4rksamhet eller f\u00f6rtydliga ett budskap.\n\nDet \u00e4r vanligt att illustrat\u00f6rer specialiserar sig inom ett omr\u00e5de. De kan exempelvis illustrera b\u00f6cker, tidningar, motiv som trycks p\u00e5 kl\u00e4der, reklam- och informationsmaterial, teknik, animerad film, dataspel, portr\u00e4tt och r\u00f6rlig media. Att illustrera l\u00e4rob\u00f6cker \u00e4r ett vanligt arbetsomr\u00e5de, ett annat \u00e4r nyhetsgrafik.\n\nTekniska illustrat\u00f6rer arbetar med tekniska illustrationer. Det kan exempelvis handla om att illustrera industriprodukter i manualer och bruksanvisningar. De arbetar efter tydliga och tekniskt korrekta avbildningar.\n\nEn illustrat\u00f6r beh\u00f6ver kunna hantera den digitala tekniken och dess utveckling. Designprogrammen f\u00f6r\u00e4ndras och uppdateras hela tiden. M\u00e5nga illustrat\u00f6rer producerar sina bilder digitalt. En del illustrerar p\u00e5 papper, scannar in bilderna i datorn och levererar dem digitalt.\n\nSerietecknare tecknar serier till bland annat serietidningar. En del f\u00f6ljer ett f\u00e4rdigt manus medan andra skriver sina egna manus. En del serietecknare g\u00f6r politiska sk\u00e4mtteckningar \u00e5t tidningar.\n\nEn illustrat\u00f6r som arbetar med animering av filmer och dataspel kallas vanligtvis f\u00f6r animat\u00f6r. Det finns ocks\u00e5 illustrat\u00f6rer som arbetar med r\u00f6rlig bild utan att animera. Illustrat\u00f6rer kan exempelvis arbeta med f\u00f6r- och eftertexter till filmer och vinjetter till TV-program."}