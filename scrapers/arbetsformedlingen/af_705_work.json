{"text": "Lednings- och organisationsutvecklare arbetar p\u00e5 st\u00f6rre f\u00f6retag eller organisationer, i myndigheter, landsting, regioner eller kommuner. De kan ocks\u00e5 arbeta som konsulter. \n\n### Arbetsuppgifter\n\nLednings- och organisationsutvecklare arbetar med att f\u00f6r\u00e4ndra f\u00f6retags och organisationers verksamheter. Organisationsutveckling \u00e4r ett samlingsnamn f\u00f6r olika insatser som kan g\u00f6ra det l\u00e4ttare f\u00f6r en organisation eller ett f\u00f6retag att l\u00f6sa sin uppgift eller n\u00e5 sina m\u00e5l. \n\nDet \u00e4r vanligt att man arbetar som ett st\u00f6d till ledningen. Man b\u00f6rjar ofta med att utreda hur verksamheten fungerar idag och vilka behov av f\u00f6r\u00e4ndring som finns. Till exempel kan man g\u00f6ra analyser av hur arbetet \u00e4r organiserat, vilken kompetens som finns eller hur v\u00e4l de n\u00e5r de m\u00e5l som finns f\u00f6r verksamheten. Man kartl\u00e4gger, m\u00e4ter och dokumenterar olika processer i verksamheten. \n\nUtifr\u00e5n de utredningar man g\u00f6r kommer man med f\u00f6rslag p\u00e5 \u00e5tg\u00e4rder f\u00f6r att utveckla verksamheten. Det ing\u00e5r ofta i arbetet att ta fram underlag som kan anv\u00e4ndas n\u00e4r ledningen i en organisation eller ett f\u00f6retag ska ta beslut om f\u00f6r\u00e4ndringar. Lednings- och organisationsutvecklare ansvarar ocks\u00e5 ofta f\u00f6r att planera och genomf\u00f6ra arbetet med f\u00f6r\u00e4ndringarna som f\u00f6reslagits. Man deltar i eller leder olika projekt utifr\u00e5n de behov som finns.\n\nDet finns m\u00e5nga olika insatser som kan vara en del av organisationsutveckling. Till exempel att \u00e4ndra hur organisationen \u00e4r uppbyggd eller att utveckla s\u00e4ttet man arbetar p\u00e5. Det kan ocks\u00e5 handla om att hitta s\u00e4tt f\u00f6r organisationen att anv\u00e4nda sina resurser p\u00e5 ett mer effektivt s\u00e4tt. Det kan ocks\u00e5 inneb\u00e4ra att utveckla kompetensen hos medarbetare och chefer, att arbeta med teambuilding och utveckla s\u00e4tt f\u00f6r organisationen att m\u00f6ta utmaningar och f\u00f6r\u00e4ndringar. \n\nVerksamhets- och organisationsutvecklare arbetar ofta t\u00e4tt tillsammans med andra inom organisationen. Till exempel chefer p\u00e5 olika niv\u00e5er, ekonomer, controllers eller HR-specialister, men det \u00e4r ocks\u00e5 vanligt att man sj\u00e4lv ansvarar f\u00f6r att driva projekt."}