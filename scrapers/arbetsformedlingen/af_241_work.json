{"text": "V\u00e5rdadministrat\u00f6rer&nbsp;arbetar p\u00e5 sjukhus, v\u00e5rdcentraler och inom f\u00f6retagsh\u00e4lsov\u00e5rd. Privata mottagningar, l\u00e4kemedelsindustrin och medicinska forskningsinstitutioner \u00e4r ocks\u00e5 vanliga arbetsplatser. V\u00e5rdadministrat\u00f6rer kallas ocks\u00e5 f\u00f6r&nbsp;_l\u00e4karsekreterare, medicinsk sekreterare eller medicinsk v\u00e5rdadministrat\u00f6r_.\n\n### Arbetsuppgifter\n\nV\u00e5rdadministrat\u00f6rer arbetar med dokumentation inom sjukv\u00e5rden. Att skriva och sk\u00f6ta hanteringen av patientjournaler \u00e4r en av de vanligaste arbetsuppgifterna. Efter patienten har behandlats dokumenteras bes\u00f6ket och diagnosen. V\u00e5rdadministrat\u00f6ren skriver d\u00e5 ner vad l\u00e4karen/v\u00e5rdgivaren sagt. Det som skrivits ska sedan godk\u00e4nnas av l\u00e4karen/v\u00e5rdgivaren. \n\nI patientjournalerna finns information om patientens symtom, unders\u00f6kningar, provsvar, diagnoser, operationer och andra behandlingar. De flesta journaler hanteras numera digitalt. Uppgifterna om patienterna \u00e4r k\u00e4nsliga och d\u00e4rf\u00f6r \u00e4r det viktigt att kunna lagstiftningen om sekretess och journalf\u00f6ring. Patientjournalerna \u00e4r viktiga n\u00e4r l\u00e4kare, sjuksk\u00f6terskor och psykologer m\u00f6ter och utv\u00e4rderar patienternas behandling, men uppgifterna anv\u00e4nds ocks\u00e5 f\u00f6r forskning. Genom att samla landets information om exempelvis diagnoser och operationer kan statistiken anv\u00e4ndas i forskning eller i planeringen av framtidens sjukv\u00e5rd.\n\nV\u00e5rdadministrat\u00f6rer kan ocks\u00e5 arbeta i receptionen. D\u00e4r tas patienterna emot, registreras och betalar. Ibland skickas remisser, telefonen ringer och fr\u00e5gor fr\u00e5n patienterna i v\u00e4ntrummet besvaras. Ibland f\u00f6rekommer kontakter med myndigheter.\n\nArbete med statistik, budget, och personalrapportering ing\u00e5r ibland i arbetsuppgifterna. Att skriva protokoll vid m\u00f6ten och konferenser eller skriva forskningsrapporter kan ocks\u00e5 f\u00f6rekomma."}