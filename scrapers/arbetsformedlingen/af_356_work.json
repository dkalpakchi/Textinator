{"text": "## Sk\u00e5despelare\n\nDet finns ett antal fasta anst\u00e4llningar exempelvis vid de stora teatrarna, men det \u00e4r vanligast att sk\u00e5despelare anlitas som frilansarbetare eller i projektanst\u00e4llningar. \n\n### Arbetsuppgifter\n\nSk\u00e5despelaryrket handlar om att leva sig in i hur andra m\u00e4nniskor t\u00e4nker, k\u00e4nner och handlar under specifika omst\u00e4ndigheter och sedan medvetet gestalta det i rollfigurer. Bakom en teaterf\u00f6rest\u00e4llning eller filmproduktion ligger mycket f\u00f6rberedelsearbete.\n\nEn sk\u00e5despelare anv\u00e4nder sin kropp, r\u00f6st och inlevelsef\u00f6rm\u00e5ga som instrument. Det inneb\u00e4r att man beh\u00f6ver ha b\u00e5de konstn\u00e4rlig talang och f\u00f6rm\u00e5ga att tillgodog\u00f6ra sig tekniker f\u00f6r att anv\u00e4nda kropp och r\u00f6st som verktyg i skapandet. Arbetet kan vara b\u00e5de intellektuellt och fysiskt kr\u00e4vande.\n\nSk\u00e5despeleri \u00e4r en kollektiv process d\u00e4r m\u00e5nga olika yrkesgrupper samarbetar. F\u00f6rutom sk\u00e5despelare och regiss\u00f6r ing\u00e5r ofta \u00e4ven personer som arbetar med ljus, ljud, kl\u00e4der och rekvisita i arbetet.\n\nSk\u00e5despelare kan arbeta inom olika omr\u00e5den, de flesta arbetar med teater, film, TV- och radioproduktioner. De kan \u00e4ven arbeta med att l\u00e4sa in talb\u00f6cker eller dubba tecknad film.\n\nEn stuntman ers\u00e4tter filmsk\u00e5despelare i riskfyllda situationer. I arbetsuppgifterna f\u00f6r en stuntman ing\u00e5r ofta att instruera andra sk\u00e5despelare.\n\nEn annan variant i yrket \u00e4r mimsk\u00e5despelare som arbetar med r\u00f6relsebaserat sk\u00e5despeleri.\n\n### Arbetstider\n\nSk\u00e5despelare har ofta oregelbundna arbetstider och anst\u00e4llningsvillkor. Vid en teater repeterar sk\u00e5despelaren ofta p\u00e5 egen hand eller tillsammans med en ensemble under dagtid och har f\u00f6rest\u00e4llningar p\u00e5 kv\u00e4llen.\n\nArbetet som sk\u00e5despelare kan vara intensivt under vissa perioder, men f\u00f6r de flesta \u00e4r det n\u00f6dv\u00e4ndigt att ha kompletterande f\u00f6rs\u00f6rjningsarbete under andra perioder."}