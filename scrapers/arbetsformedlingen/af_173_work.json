{"text": "Tunnpl\u00e5tslagaren arbetar ofta p\u00e5 verkst\u00e4der inom industrin och kan \u00e4ven kallas f\u00f6r industripl\u00e5tslagare.\n\n### Arbetsuppgifter\n\nTunnpl\u00e5tslagaren skapar f\u00f6rem\u00e5l och detaljer med hj\u00e4lp av ritningar. Det kan exempelvis vara f\u00f6nsterpartier, tak eller fl\u00e4kttrummor. Tunnpl\u00e5tslagaren arbetar med rostfritt st\u00e5l, aluminium och andra material. Tunnpl\u00e5tslagaren skapar f\u00f6rem\u00e5l och detaljer via dator eller med h\u00e4nderna, det inneb\u00e4r att det \u00e4r viktigt att kunna arbeta b\u00e5de tekniskt och manuellt.\n\nTunnpl\u00e5tslagaren utg\u00e5r ofta fr\u00e5n en ritning och ett ritningsunderlag som beskriver f\u00f6rem\u00e5let/detaljen som ska tillverkas. Ibland \u00e4r instruktionerna utf\u00f6rliga men ibland f\u00e5r man sj\u00e4lv l\u00f6sa uppgiften. Som tunnpl\u00e5tslagare \u00e4r det d\u00e4rf\u00f6r viktigt att vara kreativ och h\u00e4ndig f\u00f6r att kunna l\u00f6sa uppgifter sj\u00e4lv.\n\nRitningarna kan man programmera in i en dator som \u00e4r kopplad till en maskin som sk\u00e4r till f\u00f6rem\u00e5let. I moderna anl\u00e4ggningar \u00e4r tillverkningen helt eller delvis datorstyrd. Det kan vara en maskinst\u00e4llare eller produktionstekniker som skriver in m\u00e5tten i dataprogrammet, men ocks\u00e5 tunnpl\u00e5tslagaren. Utvecklingen g\u00e5r mot att tunnpl\u00e5tslagaren ocks\u00e5 tar ansvar f\u00f6r programmeringsarbetet.\n\nStorleken p\u00e5 de pl\u00e5tbitar som beh\u00f6vs programmeras in i dataprogrammet och \u00f6verf\u00f6rs sedan till en stansmaskin som klipper ut bitar i r\u00e4tt storlek f\u00f6r eventuell vidare bearbetning. Traditionellt klipper eller sk\u00e4r man ut de pl\u00e5tar som ska bearbetas manuellt med hj\u00e4lp av mekaniska maskiner och eventuellt sk\u00e4rbr\u00e4nnare. Pl\u00e5ten bockas med olika bockmaskiner, som till exempel en kantpress, och man kan beh\u00f6va borra eventuella h\u00e5l. Bitarna svetsas ihop och ytorna kan sedan slipas, putsas och poleras med slip- och putsmaskiner.\n\n### Arbetsmilj\u00f6\n\nIbland kan arbetet bli tungt men sugklockor anv\u00e4nds som hj\u00e4lpmedel vid lyft av stora pl\u00e5tstycken. Att k\u00f6ra truck kan ocks\u00e5 ing\u00e5 i arbetet.\n\n### Arbetstider\n\nDet \u00e4r vanligt att jobba i skift. Det betyder att man jobbar b\u00e5de dag, kv\u00e4ll och helger."}