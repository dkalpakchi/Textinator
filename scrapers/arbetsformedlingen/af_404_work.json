{"text": "Truckf\u00f6rare arbetar p\u00e5 industrilager, lagerterminaler, lastbilscentraler eller stora lager hos grossister inom handeln. Man arbetar ocks\u00e5 i hamnar, godsterminaler och s\u00e5gverk. Det \u00e4r vanligt att truckf\u00f6rare \u00e4r anst\u00e4llda av bemanningsf\u00f6retag.\n\n### Arbetsuppgifter \n\nTruckf\u00f6rare arbetar med att lasta, lossa och f\u00f6rflytta gods, till exempel mellan olika transporter och lager eller mellan lager och produktion. Man tar emot inkommande gods och ser till att godset finns p\u00e5 r\u00e4tt plats vid r\u00e4tt tidpunkt. \n\nTruckf\u00f6rare anv\u00e4nder skanners f\u00f6r att l\u00e4sa av dataetiketter p\u00e5 godset som ska flyttas och f\u00e5r via datask\u00e4rmar i truckarna besked om var p\u00e5 lagret godset ska placeras eller h\u00e4mtas.\n\nDet finns m\u00e5nga olika sorters truckar. Vilken man anv\u00e4nder varierar beroende p\u00e5 var man arbetar och vilken typ av gods som hanteras. Exempel p\u00e5 truckar \u00e4r motviktstruck, skjutstativtruck, sidolastande truck och st\u00f6dbenstruck. \n\nArbete med emballering kan ocks\u00e5 f\u00f6rekomma samt att h\u00e5lla ordning och reda p\u00e5 lagret. Service och underh\u00e5ll av trucken genomf\u00f6rs ocks\u00e5. Det kan ing\u00e5 i arbetet att hantera frakthandlingar och best\u00e4llningar. \n\n### Arbetsmilj\u00f6 \n\nVid behov anv\u00e4nds skyddsutrustning som till exempel h\u00f6rselskydd eller kl\u00e4der f\u00f6r arbete i kylrum. \n\n### Arbetstid\n\nSkiftarbete f\u00f6rekommer."}