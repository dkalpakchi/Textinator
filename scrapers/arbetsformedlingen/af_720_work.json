{"text": "Som undersk\u00f6terska kan man arbeta inom v\u00e5rdens- och omsorgens alla omr\u00e5den. H\u00e4r beskrivs arbetet f\u00f6r undersk\u00f6terskor inom h\u00e4lso- och sjukv\u00e5rden. Undersk\u00f6terskor inom v\u00e5rdavdelning och mottagning arbetar p\u00e5 sjukhus och v\u00e5rdcentraler. Landsting/regioner och v\u00e5rdf\u00f6retag \u00e4r arbetsgivare.\n\n### Arbetsuppgifter\n\nUndersk\u00f6terskor arbetar n\u00e4ra m\u00e4nniskor med fokus p\u00e5 personlig omv\u00e5rdnad och medicinska insatser. P\u00e5 v\u00e5rdavdelningar \u00e4r patienter inlagda av olika anledningar. P\u00e5 mottagningar och v\u00e5rdcentraler kommer patienter p\u00e5 kortare bes\u00f6k.\n\nUndersk\u00f6terskan observerar patienternas tillst\u00e5nd och rapporteringar f\u00f6r\u00e4ndringar till andra yrkesgrupper. Det \u00e4r vanligt att undersk\u00f6terskan kontrollerar patienters temp, puls och blodtryck samt tar blodprover och l\u00e4gger om s\u00e5r.\n\nI undersk\u00f6terskans uppdrag ing\u00e5r ocks\u00e5 att skapa trygghet f\u00f6r patienter och anh\u00f6riga. Undersk\u00f6terskan hj\u00e4lper patienter med personlig hygien och av- och p\u00e5kl\u00e4dning. Undersk\u00f6terskan f\u00f6rbereder patienter och unders\u00f6knings-/behandlingsrum inf\u00f6r olika insatser. Ibland ing\u00e5r det i arbetet att b\u00e4dda s\u00e4ngar, servera mat till patienter och fylla p\u00e5 f\u00f6rr\u00e5d med material.\n\nUndersk\u00f6terskan \u00e4r delaktig i att uppr\u00e4tta v\u00e5rdplaner. Dokumentation, uppf\u00f6ljning och rapportering om f\u00f6r\u00e4ndringar i h\u00e4lsotillst\u00e5ndet \u00e4r en del av arbetet. Digital kompetens \u00e4r viktigt d\u00e5 det finns en stor m\u00e4ngd teknisk utrustning och administrativa system som anv\u00e4nds inom h\u00e4lso- och sjukv\u00e5rden.\n\n### Arbetsmilj\u00f6\n\nUndersk\u00f6terskor p\u00e5 v\u00e5rdavdelning och mottagning jobbar oftast i arbetslag med sjuksk\u00f6terskor och l\u00e4kare.\n\nGod grundfysik \u00e4r viktigt eftersom yrket kr\u00e4ver att man g\u00f6r f\u00f6rflyttningar som kan vara tunga. Kunskap om f\u00f6rflyttningsteknik och r\u00e4tt anv\u00e4ndning av liftar och andra hj\u00e4lpmedel underl\u00e4ttar arbetet.\n\n### Arbetstider\n\nUndersk\u00f6terskor inom h\u00e4lso- och sjukv\u00e5rden arbetar under dagtid, kv\u00e4llar och helger. Nattarbete f\u00f6rekommer. P\u00e5 v\u00e5rdcentraler och vissa mottagningar arbetar man dagtid."}