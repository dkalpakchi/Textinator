{"text": "## L\u00e5ssmed/L\u00e5stekniker\n\nL\u00e5ssmeder arbetar oftast i sm\u00e5 f\u00f6retag. Yrkestiteln l\u00e5ssmed ers\u00e4tts ofta idag med titeln l\u00e5stekniker. \n\n### Arbetsuppgifter \n\nEn l\u00e5ssmed bygger, servar och installerar produkter som skyddar mot inbrott efter kunders \u00f6nskem\u00e5l. Arbetet kan vara mer eller mindre avancerat, och det finns m\u00e5nga olika arbetsuppgifter att v\u00e4lja p\u00e5 inom yrket. Allt fr\u00e5n enklare mekaniska arbeten till helt mjukvarustyrda arbetsuppgifter. Ett inbrottsskydd kan best\u00e5 av till exempel mekaniska eller elektromekaniska l\u00e5s, passersystem, inbrottslarm eller kamera\u00f6vervakning. M\u00e5nga l\u00e5ssmeder g\u00f6r hela kedjan fr\u00e5n projektering till montering, drifts\u00e4ttning och dokumentation av en kunds s\u00e4kerhetssystem.\n\nDatorprogram anv\u00e4nds bland annat f\u00f6r att ta fram information om l\u00e5scylindrar och nycklar, eller f\u00f6r att g\u00f6ra programmering av s\u00e4kerhetssystem. \n\nI st\u00f6rre fastigheter installeras ofta ett s\u00e5 kallat l\u00e5ssystem som styr olika beh\u00f6righeter. Det inneb\u00e4r att en nyckel eller passerkort enbart g\u00e5r till vissa valda d\u00f6rrar eller till alla passager i en fastighet. Ett avancerat inbrottsskyddande system kan vara kopplat till andra funktioner i fastigheten, s\u00e5 som belysning, brandlarm eller hissar. \n\nL\u00e5ssmedsyrket v\u00e4xer alltmer ihop med yrket larm- och s\u00e4kerhetstekniker (l\u00e4s mer i separat beskrivning i Yrken A-\u00d6), n\u00e5got som st\u00e4ller krav p\u00e5 kunskap om de regler, lagar och normer som styr larm- och s\u00e4kerhetsteknikerns arbete. \n\nS\u00e4kerhetsr\u00e5dgivare \u00e4r en annan roll som l\u00e5ssmeden kan ha, till exempel n\u00e4r en kund vill installera ett nytt l\u00e5ssystem eller se \u00f6ver s\u00e4kerheten. S\u00e4kerhetsr\u00e5dgivaren har kunskap om inbrottsskydd, utrymning vid brand och vilka regler som g\u00e4ller f\u00f6r tillg\u00e4nglighetsanpassning.\n\nL\u00e5ssmeder sk\u00f6ter underh\u00e5ll och reparationer av gamla l\u00e5s, b\u00e5de mekaniska och elektroniska. Under jour hj\u00e4lper de utel\u00e5sta personer in i bost\u00e4der eller bilar, eller lagar snabbt l\u00e5s och s\u00e4kerhetssystem som inte fungerar.\n\n### Arbetstider\n\nSchemalagd jourtj\u00e4nstg\u00f6ring f\u00f6rekommer."}