{"text": "Inrednings- och m\u00f6belsnickare arbetar p\u00e5 maskinutrustade verkst\u00e4der av olika storlek. Det kan vara en specialverkstad p\u00e5 ett st\u00f6rre f\u00f6retag eller ett mindre f\u00f6retag som tar fram produkter i sm\u00e5 serier. En del driver eget f\u00f6retag.\n\n### Arbetsuppgifter\n\nInrednings- och m\u00f6belsnickare arbetar med att tillverka m\u00f6bler och inredning efter specialbest\u00e4llningar, egen design eller i mindre serier. M\u00f6belsnickaren tillverkar nya m\u00f6bler, exempelvis bord, stolar och vitrinsk\u00e5p med unika egenskaper. Inredningssnickaren tillverkar och monterar inredning till offentliga lokaler, exempelvis butiker, banker och restauranger. Inredningssnickare kan \u00e4ven arbeta med uppdrag \u00e5t privatpersoner, men den typen av inredning g\u00f6rs ofta i st\u00f6rre serietillverkning inom tr\u00e4- och m\u00f6belindustrin.\n\nYrkesgruppen arbetar ofta med alla moment i tillverkningsprocessen, fr\u00e5n id\u00e9 till f\u00e4rdig produkt. I arbetet utg\u00e5r man ifr\u00e5n en konstruktionsritning som best\u00e4llaren eller en designer har tagit fram. Inrednings- och m\u00f6belsnickaren kan ocks\u00e5 arbeta fram ritningen sj\u00e4lv, ofta i samr\u00e5d med best\u00e4llaren.\n\nI det praktiska arbetet ing\u00e5r att v\u00e4lja ut tr\u00e4virke eller annat material f\u00f6r att sedan bearbeta och ytbehandla materialet. Manuellt arbete kombineras med modern produktionsteknik. Handverktyg och maskiner av olika slag anv\u00e4nds i tillverkningsarbetet, exempelvis hyvlar, fr\u00e4sar, borrmaskiner och s\u00e5gar. En allt st\u00f6rre del av tillverkningen sker med datorstyrda maskiner och d\u00e5 kan programmering ing\u00e5 i arbetet. De f\u00e4rdiga delarna monteras sedan ihop till en f\u00e4rdig produkt.\n\n### Arbetsmilj\u00f6\n\nArbetet utf\u00f6rs oftast i verkstadsmilj\u00f6. Ibland samarbetar man med konstrukt\u00f6rer, designers och inredningsarkitekter. Inredningssnickare \u00e5ker ibland ut till kunderna och monterar upp inredningen p\u00e5 plats, vilket kan inneb\u00e4ra resor."}