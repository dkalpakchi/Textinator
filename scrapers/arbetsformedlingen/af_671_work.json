{"text": "Ingenj\u00f6rer inom elektroteknik kan arbeta i n\u00e4stan alla tekniska branscher, b\u00e5de i offentlig och privat sektor. Exempel p\u00e5 arbetsgivare \u00e4r kommuner, energibolag, tillverkningsindustrin och konsultfirmor. F\u00f6r elektroteknik-ingenj\u00f6rer som vill arbeta utomlands finns goda m\u00f6jligheter till internationell karri\u00e4r inom omr\u00e5det.\n\n### Arbetsuppgifter\n\nElektroteknik-ingenj\u00f6rer beh\u00f6vs inom omr\u00e5den som elektronik, elkraft, kommunikation, rymdteknik, f\u00f6rsvar, medicinsk teknik, fordon och it. De kan arbeta med allt ifr\u00e5n konstruktion och produktion till utveckling och forskning. Specialisering p\u00e5 s\u00e4rskilda omr\u00e5den \u00e4r vanligt.\n\nProduktutveckling \u00e4r en vanlig arbetsuppgift. Elektrotekniska system skall projekteras, konstrueras och provas f\u00f6r att sedan drivas och underh\u00e5llas. Exempel p\u00e5 specifika produkter \u00e4r elektriska installationer, eln\u00e4tet, mobil kommunikation, datorn\u00e4tverk, fordons- och j\u00e4rnv\u00e4gsteknik eller medicinteknisk utrustning.\n\nElektrotekniska produkter finns redan i det mesta man m\u00f6ter i vardagen och den p\u00e5g\u00e5ende utvecklingen mot exempelvis f\u00f6rnybar elproduktion med solceller och vindkraftverk \u00f6kar efterfr\u00e5gan p\u00e5 ingenj\u00f6rer med elektroteknisk kompetens. \n\nEfter n\u00e5gra \u00e5rs erfarenhet \u00e4r det vanligt att arbeta som projektledare eller gruppchef. Arbete inom forskning \u00e4r ocks\u00e5 vanligt."}