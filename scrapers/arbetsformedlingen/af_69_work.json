{"text": "## Dietist\n\nDe flesta dietister arbetar inom h\u00e4lso- och sjukv\u00e5rd och \u00e4r anst\u00e4llda av landstingen. Sjukhus och v\u00e5rdcentraler \u00e4r vanliga arbetsplatser. Att g\u00f6ra hembes\u00f6k hos patienter kan ing\u00e5 i arbetet vid en v\u00e5rdcentral. M\u00e5nga dietister arbetar ocks\u00e5 inom kommunal \u00e4ldreomsorg. En del arbetar inom barn- och m\u00f6drah\u00e4lsov\u00e5rd.\n\nDietister kan ocks\u00e5 jobba inom omr\u00e5den som folkh\u00e4lsa och friskv\u00e5rd, driva eget f\u00f6retag eller arbeta p\u00e5 livsmedels- och nutritionsf\u00f6retag. Dietister finns ocks\u00e5 inom l\u00e4kemedelsindustrin, p\u00e5 universitet och myndigheter.\n\n### Arbetsuppgifter\n\nInom h\u00e4lso- och sjukv\u00e5rden arbetar dietisten med nutritionsbehandling och kostr\u00e5dgivning, b\u00e5de med enskilda patienter och i grupp. Nutrition betyder n\u00e4ringsl\u00e4ra; l\u00e4ran om kost, kosth\u00e5llning och dess sammans\u00e4ttning. Dietisten f\u00f6rebygger, utreder och behandlar problem som \u00e4r relaterade till kost och h\u00e4lsa. Samtalsmetodik \u00e4r grundl\u00e4ggande i arbetet f\u00f6r att kunna v\u00e4gleda m\u00e4nniskor i hur n\u00e4ringsrekommendationerna ska omvandlas till verklighet. Dietistens r\u00e5dgivande samtal om kost spelar stor roll f\u00f6r att p\u00e5 b\u00e4sta s\u00e4tt kunna st\u00f6dja patienten.\n\nDietisten m\u00f6ter patienter i alla \u00e5ldrar som exempelvis har drabbats av fetma, undern\u00e4ring, diabetes, cancer eller hj\u00e4rt- och k\u00e4rlsjukdomar. Utifr\u00e5n symtom, sjukdom och n\u00e4ringsstatus identifierar dietisten nutritionsrelaterade problem och f\u00f6resl\u00e5r individuell kost- och nutritionsbehandling. Det kan handla om att patienten beh\u00f6ver l\u00e4gga om sin kost f\u00f6r att \u00e5terf\u00e5 h\u00e4lsan eller f\u00f6rebygga sjukdom.\n\nDietisten \u00e4r en del av v\u00e5rdteamet och samarbetar med sjuksk\u00f6terskor, l\u00e4kare, fysioterapeuter och arbetsterapeuter. I arbetet ing\u00e5r att utbilda och informera h\u00e4lso- och sjukv\u00e5rdspersonal i kost- och n\u00e4ringsfr\u00e5gor.\n\nP\u00e5 ett privat f\u00f6retag kan dietister arbeta med produktutveckling, f\u00f6rs\u00e4ljning och marknadsf\u00f6ring. M\u00e5nga dietister arbetar med informationsspridning, exempelvis genom f\u00f6rel\u00e4sningar och utbildningar till allm\u00e4nheten, idrottsr\u00f6relsen och studenter inom v\u00e5rd- och omsorgsutbildningar. Dietister arbetar ocks\u00e5 inom forsknings- och utvecklingsprojekt kring kost och h\u00e4lsa."}