{"text": "## Anl\u00e4ggningsmaskinf\u00f6rare\n\nAnl\u00e4ggningsmaskinf\u00f6rare arbetar i maskinentreprenadf\u00f6retag, p\u00e5 kommunernas gatuenheter eller p\u00e5 Trafikverket.\n\n### Arbetsuppgifter\n\nAnl\u00e4ggningsmaskinf\u00f6rare arbetar vid byggandet av hus, bostadsomr\u00e5den, v\u00e4gar och anl\u00e4ggningar. V\u00e4gbyggnad och grundl\u00e4ggning \u00e4r stora arbetsomr\u00e5den. I arbetet ing\u00e5r att k\u00f6ra maskiner f\u00f6r gr\u00e4vning, lastning och lossning. Yrkesgruppen \u00e4r stor, det finns m\u00e5nga olika arbetsuppgifter och maskiner med olika aggregat. De vanligaste anl\u00e4ggningsmaskinerna \u00e4r gr\u00e4vmaskin och hjullastare.\n\nAnl\u00e4ggningsmaskinf\u00f6rare arbetar bland annat med att:\n\n### \u25cf Gr\u00e4va ut husgrunder\n\n\u25cf Gr\u00e4va f\u00f6r bredband\n\n### \u25cf Anl\u00e4gga nya v\u00e4rme-, vatten- och avloppsledningar\n\n\u25cf Anl\u00e4gga nya v\u00e4gar och underh\u00e5lla befintliga v\u00e4gar\n\n### \u25cf Lasta och lossa olika typer av gods och material\n\n\u25cf R\u00f6ja sn\u00f6\n\nI arbetet ing\u00e5r att l\u00e4sa digitala och traditionella ritningar och beskrivningar f\u00f6r olika bygg- och anl\u00e4ggningsarbeten. F\u00f6rutom att k\u00f6ra maskinerna beh\u00f6ver anl\u00e4ggningsmaskinf\u00f6raren ocks\u00e5 g\u00f6ra enklare ber\u00e4kningar. I arbetet hanterar man laser- och GPS-utrustning f\u00f6r h\u00f6jdm\u00e4tning och positionering, till exempel n\u00e4r en husgrund ska gr\u00e4vas och \u00e5terfyllas med material.\n\nArbetet utf\u00f6rs i hytten p\u00e5 maskinen, men det \u00e4r vanligt att maskinf\u00f6raren hj\u00e4lper till med markarbeten utanf\u00f6r maskinen. Maskinf\u00f6raren beh\u00f6ver ha god k\u00e4nnedom om markarbetarnas uppgifter. En del maskinf\u00f6rare har sj\u00e4lva b\u00f6rjat arbeta som markarbetare, exempelvis med r\u00f6rl\u00e4ggning och stens\u00e4ttning.\n\nEn del av arbetet kan handla om att sk\u00f6ta maskinernas underh\u00e5ll och utf\u00f6ra enklare reparationer av dess kringutrustning. St\u00f6rre reparationer sk\u00f6ts av servicepersonal som maskinf\u00f6raren kontaktar vid behov.\n\n### Arbetsmilj\u00f6\n\nAnl\u00e4ggningsmaskinf\u00f6rare arbetar utomhus i alla v\u00e4der. Arbetsuppgifterna varierar med geografisk placering och \u00e5rstid. I de norra delarna av landet \u00e4r exempelvis sn\u00f6r\u00f6jning en stor uppgift p\u00e5 vintern.\n\n### Arbetstid \n\nDet \u00e4r vanligt med resor till och fr\u00e5n arbetet eftersom m\u00e5nga anl\u00e4ggningsmaskinf\u00f6rare periodvis arbetar utanf\u00f6r hemorten. En del bor tillf\u00e4lligt p\u00e5 arbetsorten i veckorna."}