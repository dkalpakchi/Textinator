{"text": "## Ljudtekniker\n\nLjudtekniker kan arbeta vid exempelvis TV- och radiostationer, konserter, teatrar, produktionsbolag, musikstudior och filmbolag. Frilansarbete och projektanst\u00e4llningar \u00e4r vanligt.\n\n### Arbetsuppgifter\n\nLjudtekniker arbetar med musik- och medieproduktioner och med liveljud vid olika evenemang. Den \u00f6vergripande arbetsuppgiften \u00e4r att sk\u00f6ta olika typer av ljudutrustningar.\n\nVid en konsert riggar ljudteknikern mikrofoner, h\u00f6gtalare, monitorer och annan ljudutrustning. N\u00e4r musikerna g\u00f6r sin soundcheck st\u00e4ller ljudteknikern in niv\u00e5erna f\u00f6r mikrofonerna och l\u00e4gger p\u00e5 de effekter som kan beh\u00f6vas. Under konserten mixar ljudteknikern ljudet.\n\nI en inspelningsstudio spelar ljudteknikern in musikernas instrument med s\u00e5 bra ljudkvalitet som m\u00f6jligt. Ljudteknikern placerar mikrofoner, st\u00e4ller in niv\u00e5er f\u00f6r inspelning och coachar musikerna. N\u00e4r alla instrument \u00e4r inspelade arbetar ljudteknikern med efterbearbetning och mixning av musiken.\n\nUnder film- och TV-inspelningar samverkar flera olika ljudtekniker, ofta tillsammans med fotografer och elektriker. De best\u00e4mmer vilken typ av utrustning som ska anv\u00e4ndas, riggar ljudutrustningen, spelar in tal och ljudeffekter samt bearbetar ljudet i efterhand.\n\nI en radioproduktion st\u00e4ller ljudteknikern in r\u00e4tt niv\u00e5er f\u00f6r mikrofoner, bandade inslag och musik. P\u00e5 sm\u00e5 radiostationer \u00e4r det vanligt att den som s\u00e4nder programmet sk\u00f6ter ljudtekniken sj\u00e4lv.\n\nEn ljuddesigner inom scenkonst skapar ljud till teaterupps\u00e4ttningar, dansf\u00f6rest\u00e4llningar och musikaler. De gestaltar upps\u00e4ttningen med hj\u00e4lp av ljudeffekter, ljudlandskap och musik. F\u00f6r att p\u00e5 b\u00e4sta s\u00e4tt placera h\u00f6gtalare och andra ljudk\u00e4llor m\u00e5ste ljuddesignern ta h\u00e4nsyn till rummet och scenografin. \n\nEn ljuddesigner kan \u00e4ven arbeta med att skapa ljud f\u00f6r dataspel.\n\n### Arbetsmilj\u00f6\n\nLjudtekniker samarbetar n\u00e4ra andra yrkesgrupper, exempelvis sk\u00e5despelare, musiker och scenografer.\n\n### Arbetstider\n\nOregelbundna arbetstider \u00e4r vanligt, till exempel arbete p\u00e5 kv\u00e4llar och helger."}