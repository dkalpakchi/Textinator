{"text": "## Biologyrken\n\nM\u00e5nga biologer \u00e4r forskare vid universitet, forskningsinstitut eller inom industrin, till exempel vid l\u00e4kemedels- och bioteknikf\u00f6retag. En del biologer arbetar som tj\u00e4nstem\u00e4n inom omr\u00e5den som naturv\u00e5rd och milj\u00f6skydd med planering, utredning, r\u00e5dgivning och tillsyn i offentlig sektor (kommuner, l\u00e4nsstyrelser och andra myndigheter). M\u00e5nga biologer arbetar som projektledare och chefer inom verksamheter som har med milj\u00f6, natur och life science att g\u00f6ra. Life science \u00e4r ett samlingsnamn f\u00f6r l\u00e4kemedelsforskning, bioteknik och medicinsk teknik. \n\nKommuner kan anst\u00e4lla kommunbiologer/-ekologer. Deras arbete handlar mycket om l\u00e5ngsiktig planering och n\u00e4tverkskapande. Viktiga fr\u00e5gor kan vara biologisk m\u00e5ngfald och h\u00e5llbar utveckling. \n\nEn del biologer anst\u00e4lls av f\u00f6retag som milj\u00f6handl\u00e4ggare, milj\u00f6ansvariga och milj\u00f6controllers medan andra arbetar som milj\u00f6konsulter i egna f\u00f6retag. \u00c4ven konsultf\u00f6retag som arbetar med konstruktion av stora anl\u00e4ggningar som v\u00e4gar, tunnlar, j\u00e4rnv\u00e4gar med mera, anst\u00e4ller biologer f\u00f6r olika typer av utredningsarbete. Utbildning och information \u00e4r andra arbetsuppgifter f\u00f6r biologer, liksom kriminaltekniska unders\u00f6kningar inom Statens Kriminaltekniska Laboratorium. \n\n### Arbetsuppgifter\n\nVad en biolog arbetar med beror till stor del p\u00e5 vilken specialisering han eller hon har. En del biologer har artkunskap och sl\u00e4ktskap mellan olika v\u00e4xter eller djur som sin specialitet. En fysiolog har specialkunskaper om hur v\u00e4xter, djur eller m\u00e4nniskor fungerar. Ekologen har f\u00f6rdjupat sig i studier om hur de levande organismerna samspelar med sin milj\u00f6. Marinbiologen \u00e4r expert p\u00e5 livet i havet medan en limnolog har motsvarande kunskaper om s\u00f6tvattenmilj\u00f6er. Ekologer, marinbiologer och limnologer kan ofta arbeta inom offentlig f\u00f6rvaltning med exempelvis milj\u00f6fr\u00e5gor. De kan \u00e4ven jobba p\u00e5 olika konsultf\u00f6retag med milj\u00f6utredningar. \n\nMikrobiologen \u00e4r specialist p\u00e5 mikroorganismer, det vill s\u00e4ga bakterier, virus och mikrosvampar. Mikrobiologer arbetar bland annat inom industrin, vid sjukhuslaboratorier, samt vid universitet och h\u00f6gskolor. Inom livsmedelsindustrin kan mikrobiologen exempelvis delta i produktutveckling eller arbeta med hygienkontroll av r\u00e5varor och produkter. En mikrobiolog inom sjukv\u00e5rden analyserar prover fr\u00e5n m\u00e4nniskor f\u00f6r att se vilka infektionssjukdomar de lider av. Inom den biotekniska industrin deltar mikrobiologen i utvecklingen av bakterier som kan tillverka v\u00e4rdefulla substanser, till exempel insulin f\u00f6r diabetiker. \n\nMolekyl\u00e4rbiologer arbetar med de allra minsta best\u00e5ndsdelarna i de levande organismerna. De kan till exempel studera vilken funktion olika delar av arvsmassan, DNA, har vid uppkomsten av sjukdomar. M\u00e5let kan vara att utveckla nya l\u00e4kemedel. De flesta molekyl\u00e4rbiologer arbetar med forskning och utveckling, till exempel inom universitetsv\u00e4rlden eller l\u00e4kemedels- och bioteknikindustrin. Molekyl\u00e4rbiologen kan sj\u00e4lv arbeta praktiskt i laboratoriet eller vara ansvarig f\u00f6r forskningsprojekt och samordna arbetet.\n\nExempel p\u00e5 andra specialiseringar en biolog kan ha \u00e4r etolog, entomolog och genetiker. Etologen \u00e4r specialist p\u00e5 djurs beteende, entomologen \u00e4r expert p\u00e5 insekter och genetikern studerar hur arvsanlag \u00e4r uppbyggda och \u00e4rvs fr\u00e5n en generation till n\u00e4sta. En cellbiolog har f\u00f6rdjupade kunskaper om hur celler \u00e4r uppbyggda och fungerar. \u00c4ven cellbiologens och genetikerns kunskaper \u00e4r intressanta f\u00f6r exempelvis l\u00e4kemedelsindustrin. Genetiker finns ocks\u00e5 inom v\u00e4xtf\u00f6r\u00e4dlingsomr\u00e5det. \n\nBiologen kan ocks\u00e5 bredda sin utbildning och komplettera med bland annat pedagogik f\u00f6r att bli beh\u00f6rig l\u00e4rare. N\u00e4raliggande \u00e4mnen kan exempelvis vara kemi och geovetenskap.\n\nDet finns m\u00e5nga olika inriktningar inom biologin men gr\u00e4nserna \u00e4r inte skarpa mellan de olika omr\u00e5dena. Inom omr\u00e5det bioteknik knyts kunskapsomr\u00e5dena biologi, kemi, medicin och teknik samman och mynnar ut i tekniska till\u00e4mpningar av biologisk kunskap. Kopplingen mellan \u00e4mnesomr\u00e5dena medf\u00f6r att det finns alternativa v\u00e4gar mot arbete med bioteknik. Till exempel en civilingenj\u00f6r kan ha inriktning mot bioteknik eller molekyl\u00e4rbiologi i sin utbildning, precis som en biolog kan ha det. En biotekniker kan bland annat arbeta med produktutveckling inom l\u00e4kemedels- eller livsmedelsindustrin, eller tr\u00e4- och pappersindustrin. Forskning \u00e4r ett annat omr\u00e5de d\u00e4r biotekniker finns. \n\nBioinformatik \u00e4r ett annat omr\u00e5de d\u00e4r biologi ing\u00e5r som en viktig del. En bioinformatikers uppgift kan vara att analysera den stora m\u00e4ngd information som finns om m\u00e4nniskans arvmassa, DNA. Kunskaper i datavetenskap och matematik \u00e4r viktiga f\u00f6r en bioinformatiker. Genom datorbearbetning av stora m\u00e4ngder biologiska data \u00f6ppnas nya m\u00f6jligheter att till exempel utveckla effektivare l\u00e4kemedel. \u00c4ven h\u00e4r kan man exempelvis vara biolog eller civilingenj\u00f6r med specialisering mot omr\u00e5det. Bioinformatiker efterfr\u00e5gas bland annat av l\u00e4kemedels- och bioteknikf\u00f6retag. De kan ocks\u00e5 arbeta med forskning inom universiteten. \n\nEtt annat med biologin f\u00f6rknippat omr\u00e5de \u00e4r biomedicin. I biomedicinarutbildningen ligger tyngdpunkten p\u00e5 molekyl\u00e4rbiologi kopplat till kunskaper om m\u00e4nniskan och hennes sjukdomar. Biomedicinare kan arbeta inom medicinsk forskning, inom h\u00e4lso- och sjukv\u00e5rden och inom l\u00e4kemedels- och bioteknikindustrin.\n\nToxikologer unders\u00f6ker, bed\u00f6mer och informerar om hur olika kemiska \u00e4mnen p\u00e5verkar m\u00e4nniskor, andra levande organismer och den milj\u00f6 de lever i. Det kan till exempel g\u00e4lla milj\u00f6f\u00f6roreningar som g\u00f6r att fiskar f\u00e5r sv\u00e5rt att fortplanta sig eller \u00e4mnen i maten som orsakar sjukdomar eller andra skadliga effekter hos m\u00e4nniskan."}