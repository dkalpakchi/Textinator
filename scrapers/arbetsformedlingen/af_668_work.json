{"text": "Maskinoperat\u00f6rer arbetar p\u00e5 industrif\u00f6retag.\n\n### Arbetsuppgifter\n\nMaskinoperat\u00f6rer inom metallbearbetning kan ha flera yrkestitlar. Man kan till exempel kallas kantpressare. En kantpressare arbetar med att forma detaljer av metall i en kantpress, som \u00e4ven kallas maskinpress. Kantpressen \u00e4r en mycket kraftfull maskin f\u00f6r att bocka pl\u00e5t. Man tillverkar delar som sedan anv\u00e4nds f\u00f6r att monteras ihop till f\u00e4rdiga produkter. Det kan till exempel vara pl\u00e5tdetaljer till en bil. \n\nDet finns olika typer av pressmaskiner och arbetsuppgifterna skiljer sig \u00e5t beroende p\u00e5 vad man ska pressa och vilken maskin man jobbar vid. Maskinen sk\u00f6ts s\u00e4llan manuellt utan styrs oftast via datorprogrammering. \n\nMan kan ocks\u00e5 arbeta som verkstadstekniker eller verkstadsmekaniker och bearbetar d\u00e5 arbetsstycken, fr\u00e4mst av metall, till detaljer som ing\u00e5r i verkstadsprodukter av skilda slag. De huvudsakliga arbetsuppgifterna \u00e4r att bearbeta arbetsstycken i verktygsmaskiner och ofta \u00e4r man specialiserad p\u00e5 en viss typ av maskin. \n\nMan kan ocks\u00e5 arbeta som gjuterioperat\u00f6r med att \u00f6vervaka gjutning av metallprodukter."}