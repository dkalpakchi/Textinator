{"text": "R\u00f6ntgensjuksk\u00f6terskor arbetar p\u00e5 r\u00f6ntgenavdelningar p\u00e5 sjukhus, p\u00e5 v\u00e5rdcentraler och p\u00e5 privata kliniker. Det finns ocks\u00e5 en internationell arbetsmarknad. R\u00f6ntgensjuksk\u00f6terskor kan \u00e4ven arbeta inom utbildning och hos f\u00f6retag som s\u00e4ljer medicinskteknisk utrustning och l\u00e4kemedel.\n\n### Arbetsuppgifter\n\nR\u00f6ntgensjuksk\u00f6terskan utf\u00f6r unders\u00f6kningar och bed\u00f6mningar som ligger till grund f\u00f6r diagnos och behandling. Man planerar, genomf\u00f6r och utv\u00e4rderar unders\u00f6kningar och behandlingar utifr\u00e5n patientens behov och f\u00f6ruts\u00e4ttningar. R\u00f6ntgensjuksk\u00f6terskan tar r\u00f6ntgenbilder och utv\u00e4rderar bildkvaliteten.\n\nEn viktig del i arbetet \u00e4r att f\u00e5 patienterna att k\u00e4nna sig trygga, f\u00f6rklara vad som ska h\u00e4nda och svara p\u00e5 b\u00e5de patienters och n\u00e4rst\u00e5endes fr\u00e5gor. Det korta m\u00f6tet med patienten \u00e4r n\u00e5got som skiljer r\u00f6ntgensjuksk\u00f6terskans arbete fr\u00e5n m\u00e5nga andra sjuksk\u00f6terskeyrken.\n\nVariationen p\u00e5 unders\u00f6kningarna \u00e4r stor. Det kan vara skelettr\u00f6ntgenunders\u00f6kningar, njurarnas och mag-tarmkanalens unders\u00f6kningar, lungr\u00f6ntgen, datortomografi (CT), magnetkamera (MR), mammografi och ultraljud. I arbetet ing\u00e5r digital bildbehandling.\n\nBilderna anv\u00e4nds inte bara f\u00f6r att st\u00e4lla diagnos. De anv\u00e4nds av till exempel kirurgen som st\u00e5r i operationssalen och beh\u00f6ver bilderna f\u00f6r att guida sig fram i m\u00e4nniskokroppen med hj\u00e4lp av den virtuella tekniken.\n\nR\u00f6ntgensjuksk\u00f6terskan ansvarar f\u00f6r att patienterna inte uts\u00e4tts f\u00f6r mer str\u00e5lning \u00e4n n\u00f6dv\u00e4ndigt vid unders\u00f6kningen. R\u00f6ntgensjuksk\u00f6terskan ser ocks\u00e5 till att \u00f6vrig personal hanterar utrustningen enligt s\u00e4kerhetsbest\u00e4mmelserna f\u00f6r str\u00e5lskydd.\n\nYrket \u00e4r under st\u00e4ndig utveckling. Unders\u00f6kningsmetoder med allt h\u00f6gre teknikinneh\u00e5ll och ny apparatur kr\u00e4ver att r\u00f6ntgensjuksk\u00f6terskan f\u00f6ljer med i utvecklingen och snabbt tar till sig nyheter.\n\n### Arbetsmilj\u00f6\n\nR\u00f6ntgensjuksk\u00f6terskan samarbetar med andra yrkesgrupper och ansvarar f\u00f6r att arbetsleda och se till att verksamheten utvecklas samt att informera och utbilda b\u00e5de patienter och personal.\n\n### Arbetstider\n\nArbetstiderna kan variera mellan dag, natt och helger."}