{"text": "Ventilationsmont\u00f6rer- och tekniker \u00e4r anst\u00e4llda av ventilationsentreprenadf\u00f6retag som arbetar p\u00e5 uppdrag av bland annat fastighets\u00e4gare, industrier och kommuner. Ventilationstekniker kan \u00e4ven vara anst\u00e4lla av servicef\u00f6retag, fastighetsbolag eller hos en tillverkares teknik/serviceavdelning.\n\n### Arbetsuppgifter\n\nInom ventilationsbranschen arbetar flera yrkesgrupper, h\u00e4r beskrivs pl\u00e5tslagare/mont\u00f6rer och tekniker. Arbetet bidrar till ett h\u00e4lsosamt och energieffektivt inomhusklimat i bost\u00e4der, kontor, sjukhus och andra lokaler.\n\nVentilationspl\u00e5tslagaren/mont\u00f6ren arbetar med att tillverka och installera ventilationssystem i byggnader. I arbetet ing\u00e5r bland annat att montera fl\u00e4ktar, kanaler och aggregat. Olika pl\u00e5tslageritekniker anv\u00e4nds i arbetet.\n\nVentilationstekniken arbetar med drifts\u00e4ttning av ventilationsaggregat, injustering av luftfl\u00f6den och service av ventilationssystemen. Viss programmering kan ing\u00e5 i arbetsuppgifterna. Ventilationstekniker g\u00f6r exempelvis fels\u00f6kningar p\u00e5 befintliga luftbehandlingsaggregat och \u00e5tg\u00e4rdar felen. Arbetet handlar om att se till att ventilationen fungerar optimalt.\n\nDet \u00e4r inte alltid tydliga skiljelinjer mellan yrkesrollerna. Ibland kan tillverkning, montagearbete och ventilationsteknik utf\u00f6ras av samma person.\n\nRitningsl\u00e4sning \u00e4r en del av arbetet. Det ing\u00e5r \u00e4ven l\u00f6pande dokumentation av utf\u00f6rda arbeten och \u00e5tg\u00e4rder. Man g\u00f6r ocks\u00e5 best\u00e4llningar av material.\n\n### Arbetsmilj\u00f6\n\nVentilationsmont\u00f6rer-, pl\u00e5tslagare- och tekniker utg\u00e5r ifr\u00e5n hemmet eller ett kontor och \u00e5ker ut p\u00e5 bokade uppdrag inom ett visst geografiskt omr\u00e5de. Det \u00e4r vanligt att arbeta sj\u00e4lvg\u00e5ende eller som del i ett arbetslag, beroende p\u00e5 uppdrag. Vid en st\u00f6rre nybyggnation av en fastighet arbetar man ofta tillsammans med andra yrkesgrupper."}