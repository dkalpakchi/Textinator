{"text": "## Lantm\u00e4tare\n\nLantm\u00e4tare arbetar bland annat p\u00e5 den statliga myndigheten Lantm\u00e4teriet, i kommuner eller som konsulter.\n\n### Arbetsuppgifter\n\nLantm\u00e4tare \u00e4r ett samlingsnamn f\u00f6r att antal roller, s\u00e5 som f\u00f6rr\u00e4ttningslantm\u00e4tare, mark- och exploateringsingenj\u00f6r eller teknisk lantm\u00e4tare. All mark i Sverige \u00e4r uppdelat i fastigheter. Dessa kan vara bebyggda eller obebyggda och best\u00e5 av till exempel skog eller jordbruksmark. Lantm\u00e4tarna deltar i samh\u00e4llsbyggnadsprocessen och utvecklar och skapar m\u00f6jligheter f\u00f6r att nyttja fastigheter p\u00e5 l\u00e4mpliga s\u00e4tt. Arbetsuppgifterna beror p\u00e5 vilken roll de har. De kan bland annat arbeta med geografiska informationen eller med att fatta beslut om fastighetsindelning eller byggnation och utveckling av fastigheter.\n\nF\u00f6rr\u00e4ttningslantm\u00e4tare \u00e4r ansvariga f\u00f6r f\u00f6rr\u00e4ttnings\u00e5tg\u00e4rder som ber\u00f6r fastigheter. De tar bland annat beslut om var fastighetsgr\u00e4nser \u00e4r bel\u00e4gna och hur man f\u00e5r f\u00f6r\u00e4ndra fastighetsindelningen, bland annat genom avstyckning. De handl\u00e4gger ocks\u00e5 f\u00f6rr\u00e4ttningar f\u00f6r att skapa fastigheter som \u00e4r l\u00e4mpliga f\u00f6r att bygga v\u00e4gar och j\u00e4rnv\u00e4gar eller dra fram ledningar f\u00f6r olika \u00e4ndam\u00e5l. Under f\u00f6rr\u00e4ttningen samlas underlag in och \u00f6verv\u00e4gs, sen beslutar man och slutligen registreras resultatet. Man har ocks\u00e5 mycket kontakter med de som s\u00f6kt f\u00f6rr\u00e4ttning likv\u00e4l som andra myndigheter och ber\u00f6rda. F\u00f6rr\u00e4ttningslantm\u00e4taren m\u00e5ste bland annat se till att fastigheten d\u00e4r man ska bygga hus f\u00e5r r\u00e4tt till vatten, avlopp och anslutande v\u00e4g. Ibland \u00e4r det ocks\u00e5 aktuellt att bes\u00f6ka fastigheten. M\u00e4tning och markering av nya gr\u00e4nser g\u00f6rs numera av en m\u00e4tningsingenj\u00f6r eller teknisk lantm\u00e4tare.\n\nMark- och exploateringsingenj\u00f6rer ser till att omr\u00e5den anv\u00e4nds p\u00e5 b\u00e4sta s\u00e4tt. De g\u00f6r det genom att skapa beskrivningar och planer av hur utvecklingen i omr\u00e5det ska genomf\u00f6ras och ber\u00e4kna kostnaderna f\u00f6r det. Det kan handla om allt ifr\u00e5n nya bostadskvarter till stora industriomr\u00e5den. Rollen innefattar f\u00f6rhandlingar om k\u00f6p och f\u00f6rs\u00e4ljning, v\u00e4rdering av mark och fastigheter samt aktuell juridik."}