{"text": "Som verkstadssnickare arbetar man inom tr\u00e4- och m\u00f6belindustrin. Arbetsplatserna kan vara b\u00e5de sm\u00e5 och stora verkst\u00e4der och beroende p\u00e5 var man arbetar kan man antingen ha mer varierande arbete eller vara specialiserad p\u00e5 vissa moment i produktionen. \n\n### Arbetsuppgifter\n\nSom verkstadssnickare/maskinsnickare tillverkar man m\u00f6bler, inredningssnickerier, f\u00f6nster, d\u00f6rrar och andra typer av produkter i st\u00f6rre eller mindre serier.\n\nMan kan arbeta med att bearbeta tr\u00e4et i olika maskiner, till exempel s\u00e5gar, fr\u00e4sar, hyvlar och borrar. Man sk\u00f6ter och kontrollerar hela tillverkningsprocessen. Det inneb\u00e4r att man st\u00e4ller in maskinen, s\u00e4tter in biten som ska bearbetas, \u00f6vervakar maskinens arbete och sedan kontrollerar att den f\u00e4rdiga detaljen h\u00e5ller r\u00e4tt m\u00e5tt och kvalitet. Oftast arbetar man med maskiner men handverktyg av olika slag f\u00f6rekommer ocks\u00e5 i arbetet.\n\nDatorstyrda maskiner f\u00f6rekommer allt mer inom tr\u00e4 och m\u00f6belindustrin och att programmera och sk\u00f6ta dessa \u00e4r en vanlig uppgift. Maskinerna g\u00f6r flera arbetsmoment och utf\u00f6r dem med h\u00f6g precision. Efter att man programmerat in m\u00e5tt och andra uppgifter i den dator som styr maskinen g\u00e5r arbetet i huvudsak ut p\u00e5 att \u00f6vervaka maskinen. Man fyller ocks\u00e5 p\u00e5 med material och kontrollerar de f\u00e4rdiga detaljerna. Man kan d\u00e5 kallas CNC-operat\u00f6r, tr\u00e4. I arbetet kan ocks\u00e5 ing\u00e5 att g\u00f6ra enklare underh\u00e5llsarbete p\u00e5 maskinen.\n\nEn annan arbetsuppgift kan vara att montera ihop tr\u00e4detaljer till f\u00e4rdiga produkter som exempelvis sk\u00e5p och k\u00f6ksinredning men ocks\u00e5 m\u00f6bler. Man s\u00e4tter p\u00e5 beslag, g\u00e5ngj\u00e4rn, l\u00e5s och andra detaljer. Man kan ocks\u00e5 anv\u00e4nda handverktyg f\u00f6r att finjustera och finslipa produkten. I mindre verkst\u00e4der \u00e4r det vanligt att samma snickare g\u00f6r b\u00e5de bearbetningen och monteringen av produkterna. Vid st\u00f6rre arbetsplatser g\u00f6rs momenten oftast av olika personer.\n\n### Arbetsmilj\u00f6\n\nMaskinerna \u00e4r numera inbyggda och bullerniv\u00e5n \u00e4r l\u00e5g. Tr\u00e4damm f\u00f6rekommer och kan orsaka allergiska reaktioner hos den som \u00e4r k\u00e4nslig \u00e4ven om man har lyckats minska problemet genom nya effektivare ventilations-, sp\u00e5n- och dammutsugningssystem."}