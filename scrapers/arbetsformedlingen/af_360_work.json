{"text": "## Smed/St\u00e5lbyggare\n\nSmeder och st\u00e5lbyggare arbetar p\u00e5 byggarbetsplatser, verkst\u00e4der, st\u00e5lverk eller pl\u00e5tslagerier. Konstsmeder arbetar i sm\u00e5 verkst\u00e4der. Som konstsmed \u00e4r man oftast egen f\u00f6retagare.\n\n### Arbetsuppgifter\n\nSmeder och st\u00e5lbyggare utf\u00f6r allt fr\u00e5n stommar till inrednings- och utsmyckningsdetaljer i samband med ny- eller ombyggnation. St\u00e5lbyggnad anv\u00e4nds alltmer n\u00e4r det g\u00e4ller industrialiserat byggande. Stommarna tillverkas p\u00e5 en verkstad, kontrolleras och CE-m\u00e4rks och skickas sedan ut till byggarbetsplatsen. I verkstaden kapas balkar och pelare till r\u00e4tt l\u00e4ngd, h\u00e5l stansas eller borras och delarna svetsas ihop till st\u00f6rre enheter som sedan i huvudsak skruvas ihop p\u00e5 byggarbetsplatsen. Man g\u00f6r produkter i olika storlekar och med olika grad av sv\u00e5righetsgrad. I jobbet kan ing\u00e5 b\u00e5de att svetsa, reparera och montera delar till en helhet.\n\nMan arbetar med olika slags svetstekniker och krav p\u00e5 svetslicens g\u00e4ller f\u00f6r flertalet uppdrag inom yrket. En kunnig smed eller st\u00e5lbyggare beh\u00e4rskar oftast flera olika svetstekniker, olika material och har \u00e4ven visst konstruktionskunnande.\n\nSmeder och st\u00e5lbyggare brukar sj\u00e4lva leverera material/verktyg till arbetsplatsen och d\u00e4rf\u00f6r \u00e4r k\u00f6rkort ofta n\u00f6dv\u00e4ndigt. Som f\u00f6retagets representant p\u00e5 arbetsplatsen kr\u00e4vs ocks\u00e5 f\u00f6rm\u00e5ga att samarbeta med uppdragsgivaren och med andra entrepren\u00f6rer. De flesta smedjor och st\u00e5lbyggandsf\u00f6retag har mindre \u00e4n 15 anst\u00e4llda.\n\nEn konstsmed \u00e4r formgivare och arbetar med konsthantverk eller enbart med konst eller hantverk var f\u00f6r sig. De tillverkar bland annat ljuskronor, grindar, skulpturer eller inredningsdetaljer. En del konstsmeder \u00e4r specialiserade p\u00e5 att tillverka vackra knivar eller andra eggverktyg. Konstmeder \u00e4r vanligen intresserade av att teckna och har konstn\u00e4rliga intressen.\n\nDe arbetar i en konstsmedja huvudsakligen med j\u00e4rn som v\u00e4rms i en \u00e4ssja och smides till sin r\u00e4tta form p\u00e5 st\u00e4d eller i maskinhammare. \u00c4ven svetsning, nitning och m\u00e5nga andra arbetsmoment f\u00f6rekommer.\n\n### Arbetsmilj\u00f6\n\nI verkstaden \u00e4r det bullrigt. Man m\u00e5ste f\u00f6lja de skyddsf\u00f6reskrifter som g\u00e4ller bland annat i samband med svetsning."}