{"text": "Spelutvecklare arbetar p\u00e5 f\u00f6retag som utvecklar dataspel. Det vanligaste \u00e4r att man arbetar inom ett av de tre omr\u00e5dena; speldesign, grafik eller programmering. P\u00e5 mindre f\u00f6retag kan samma spelutvecklare arbeta med alla tre delarna.\n\n### Arbetsuppgifter\n\nSpeldesigners och level designers skapar spel utifr\u00e5n id\u00e9er, de arbetar med att konstruera hur spelet ska spelas och hur det kommer upplevas. Ofta har en speldesigner en projektledande roll och en helhetssyn \u00f6ver spelet. Man arbetar mycket med detaljer f\u00f6r att slutprodukten ska bli s\u00e5 komplett som m\u00f6jligt och f\u00f6lja tanken eller id\u00e9n med spelet. \n\nSom designer \u00e4r det kreativitet och spelupplevelsen som st\u00e5r i centrum. Detta f\u00f6rmedlar man sedan till resten av teamet. Man beh\u00f6ver ocks\u00e5 veta vad man kan beg\u00e4ra av de programmerare och grafiker man arbetar med genom att ha en grundkunskap om deras arbete.\n\nSpeldesigner har oftast en mer senior arbetsroll. En level designer arbetar med mindre upplevelser i spelet, exempelvis hur en bana ska spelas och upplevas, medan en speldesigner har mer \u00f6vergripande ansvar. \n\nGrafiker har hand om det visuella i spelet. Alla 3D-modeller, texturer eller milj\u00f6er \u00e4r grafikerns hantverk. Det kan handla om att f\u00e5nga en st\u00e4mning som teamet \u00e4r ute efter, exempelvis genom att ge landskap i spelet en s\u00e4rskild karakt\u00e4r. Grafikern arbetar med hj\u00e4lp av till exempel f\u00e4rger och ljuss\u00e4ttning f\u00f6r att skapa en s\u00e5dan milj\u00f6. En konstn\u00e4rlig f\u00f6rm\u00e5ga \u00e4r viktig f\u00f6r en grafiker att ha som grund i arbetet. &nbsp;\n\nProgrammerarens arbete har en teoretisk utg\u00e5ngspunkt och skiljer sig inte mycket fr\u00e5n andra programmerares jobb. Arbetsuppgifterna best\u00e5r till st\u00f6rsta delen av att skriva kod som \u201cger spelet liv\u201d, genom att skapa funktioner och logiska samband. Programmeraren bygger ramen och verktygen som g\u00f6r att spelet fungerar. \n\nProgrammeraren ser till att spelet f\u00e5r de funktioner som det beh\u00f6ver, att det f\u00f6ljer de kommandon som spelaren ger och hur spelet ska reagera p\u00e5 alla kommandon. Under arbetets g\u00e5ng testas spelet f\u00f6r att kontrollera att det fungerar som man vill. \n\n### Arbetstider\n\nN\u00e4r man \u00e4r i slutfasen av ett projekt h\u00e4nder det att man beh\u00f6ver arbeta kv\u00e4llar och helger."}