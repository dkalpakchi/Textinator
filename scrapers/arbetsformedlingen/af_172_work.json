{"text": "Industrilackerare arbetar oftast p\u00e5 lackeringsf\u00f6retag, men \u00e4ven p\u00e5 avdelningar inom st\u00f6rre tillverkande f\u00f6retag.\n\n### Arbetsuppgifter\n\nIndustrilackerare arbetar med lackering av material och produkter. Materialen kan vara metall, j\u00e4rn, st\u00e5l, pl\u00e5t och plast. Produkter kan exempelvis vara k\u00f6ksluckor, kylsk\u00e5p, pl\u00e5tdetaljer, butiksinredning, trappor, cyklar, d\u00f6rrar och ventilationsdetaljer. Lackering \u00e4r ett av de sista momenten i tillverkningen av en ny produkt.\n\nPulverlackering och v\u00e5tlackering \u00e4r de metoder som anv\u00e4nds inom industrilackering. Vid pulverlackering sprutas lack p\u00e5 i torr pulverform som f\u00e4ster p\u00e5 materialet genom en elektrostatisk laddning. D\u00e4refter h\u00e4rdas pulverf\u00e4rgen i en ugn med h\u00f6g temperatur och pulvret sm\u00e4lter samman till en j\u00e4mn yta. Pulverf\u00e4rg appliceras ofta p\u00e5 metallkomponenter. V\u00e5tlackering anv\u00e4nds n\u00e4r materialet som ska lackeras inte klarar av h\u00f6ga temperaturer eller n\u00e4r ytan ska bli mycket blank. Tr\u00e4 och plast \u00e4r exempel p\u00e5 v\u00e4rmek\u00e4nsliga material.\n\nEn del arbetar manuellt med applicering av f\u00e4rg, men m\u00e5nga lackeringsprocesser \u00e4r idag automatiserade och arbetet drivs mer mot process\u00f6vervakning. Det inneb\u00e4r bland annat att robotar utf\u00f6r en stor del av lackeringsarbetet. D\u00e5 handlar industrilackerarens arbete bland annat om p\u00e5fyllning av processkemikalier (f\u00e4rg eller f\u00f6rbehandlingskemi), programmering av robotar, \u00f6vervakning av robotens arbete och kvalitetskontroll av den f\u00e4rdiga lacken. I arbetet kan ocks\u00e5 ing\u00e5 att h\u00e4nga upp och kroka av detaljerna som lackeras, men \u00e4ven den arbetsuppgiften blir allt mer automatiserad d\u00e5 momentet \u00e4r fysiskt kr\u00e4vande.\n\nI arbetet ing\u00e5r \u00e4ven noggrann f\u00f6rbehandling av ytan som ska lackeras. Materialet m\u00e5ste vara v\u00e4l f\u00f6rberett och rengjort innan lackering. Olika reng\u00f6ringstekniker anv\u00e4nds, exempelvis bl\u00e4string.\n\n### Arbetsmilj\u00f6 \n\nIndustrilackeraren anv\u00e4nder helt\u00e4ckande skyddsutrustning. Arbetet sker ofta i arbetslag som roterar mellan arbetsuppgifterna.\n\n### Arbetstider\n\nDet \u00e4r vanligt att arbeta under dagtid, men skiftarbete f\u00f6rekommer p\u00e5 en del arbetsplatser."}