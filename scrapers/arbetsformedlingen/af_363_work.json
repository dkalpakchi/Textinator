{"text": "## Spedit\u00f6r\n\nSpedit\u00f6rer arbetar i transport - och speditionsf\u00f6retag, p\u00e5 rederi, vid flyget eller inom handel och industri. Ibland kan man vara specialiserad p\u00e5 till exempel bilspedition eller flygspedition.\n\n### Arbetsuppgifter\n\nSpedit\u00f6rer arbetar med att planera transporter av gods \u00e5t kunder. Man arbetar inte med egna transportmedel utan har kontakt med flera olika \u00e5kerier eller andra transportf\u00f6retag. Med hj\u00e4lp av dessa planerar man transporter av kundernas gods som \u00e4r s\u00e5 effektiva som m\u00f6jligt. \n\nDe transporter som spedit\u00f6rer arbetar med \u00e4r ofta l\u00e4ngre och mer komplicerade. Man ger r\u00e5d om l\u00e4mpliga transportv\u00e4gar och utreder komplicerade transportproblem, till exempel ifr\u00e5ga om farligt gods. Det \u00e4r vanligt att man arbetar med internationella transporter och den administration som f\u00f6ljer med gr\u00e4ns\u00f6verskridande transporter. Ofta \u00e4r spedit\u00f6rer specialiserade p\u00e5 ett visst transportslag som flygfrakt, rederi eller p\u00e5 ett geografiskt omr\u00e5de.\n\nN\u00e4r spedit\u00f6ren kontaktas av en kund b\u00f6rjar man med att skaffa sig kunskap om t.ex. godsets storlek, v\u00e4rde och behov av transport. D\u00e4refter bokas transport f\u00f6r godset och de olika dokument som kr\u00e4vs utf\u00e4rdas, till exempel import och export-handlingar samt tullhandlingar.\n\nSpedit\u00f6ren kan \u00e4ven teckna f\u00f6rs\u00e4kringar eller ordna med lagring. Spedit\u00f6ren f\u00f6rhandlar ocks\u00e5 med kunder och transport\u00f6rer om priser, avtal och utreder reklamations- och skade\u00e4renden. \n\n### Arbetstider \n\nIbland arbetar man kv\u00e4llar och helger."}