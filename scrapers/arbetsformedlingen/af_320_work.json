{"text": "## Sj\u00f6- och flygr\u00e4ddningsledare\n\nArbetsuppgifter  \nR\u00e4ddningsledare tar emot n\u00f6dmeddelanden och larm vid olyckor s\u00e5 som f\u00e4rjeolyckor, fritidsb\u00e5tsolyckor, olyckor med flygplan och badplatstillbud. Larm kommer ocks\u00e5 fr\u00e5n anh\u00f6riga som saknar n\u00e5gon antingen till sj\u00f6ss eller i luften. Ett larm fr\u00e5n en person som kontaktat sj\u00f6- och flygr\u00e4ddningscentralen kan till exempel handla om ett f\u00f6rem\u00e5l som driver till sj\u00f6ss, en helikopter som saknas, en skoter som kan ha \u00e5kt genom isen eller n\u00e5gon som kanske h\u00e5ller p\u00e5 att drunkna.\n\nR\u00e4ddningsledare utv\u00e4rderar och analyserar dessa samtal och bed\u00f6mer vilka r\u00e4ddningsinsatser som kr\u00e4vs. De samarbetar med Kustbevakningen, F\u00f6rsvarsmakten, Polisen, Luftfartsverket, Sj\u00f6r\u00e4ddningss\u00e4llskapet, L\u00e4nsstyrelsen, Transportstyrelsen, Statens haverikommission, kommunala r\u00e4ddningstj\u00e4nster med flera. R\u00e4ddningsledaren bed\u00f6mer sedan vilka resurser som b\u00f6r larmas ut f\u00f6r att bist\u00e5 den n\u00f6dst\u00e4llde, till exempel b\u00e5t, flyg eller helikopter till olycksplatsen. \n\nTill sitt st\u00f6d har r\u00e4ddningsledaren olika digitala kartbilder, effektiva loggprogram samt olika register f\u00f6r att underl\u00e4tta arbetet. R\u00e4ddningsledaren bed\u00f6mer sedan vilka resurser som b\u00f6r larmas ut f\u00f6r att bist\u00e5 den n\u00f6dst\u00e4llde exempelvis b\u00e5t, flyg eller helikopter till olycksplatsen.\n\nR\u00e4ddningsledare samordnar, leder och instruerar r\u00e4ddningsstyrkorna under r\u00e4ddningsarbetet via radio och telefoni. Om r\u00e4ddningsarbetet \u00e4r mera omfattande, kan r\u00e4ddningsinsatsen ledas p\u00e5 plats av en s\u00e5 kallad Aircraft Co-ordinator (ACO) eller On Scene Coordinator, OSC, som arbetar enligt r\u00e4ddningsledarens beslut och rapporterar om arbetets g\u00e5ng till honom eller henne.\n\nSnabba bed\u00f6mningar och st\u00e4ndig samverkan med andra r\u00e4ddningstj\u00e4nster tillh\u00f6r vardagen.\n\n### Arbetstider\n\nEftersom Sj\u00f6- och flygr\u00e4ddningscentralen \u00e4r bemannad dygnet runt, \u00e5ret om \u00e4r r\u00e4ddningsledare schemalagda \u00e5rets alla dagar. De har \u00e4ven administrativ tid d\u00e5 de arbetar med projekt, s\u00e5 som exempelvis planering inf\u00f6r en \u00f6vning eller m\u00f6ten som r\u00f6r b\u00e5de sj\u00f6- flygr\u00e4ddning, runt om i landet och \u00e4ven utomlands."}