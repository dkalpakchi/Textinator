{"text": "Akutsjuksk\u00f6terskor arbetar p\u00e5 akutmottagningar, akutv\u00e5rdsavdelningar, traditionella v\u00e5rdavdelningar och postoperativa avdelningar (uppvakning efter operation). De kan \u00e4ven arbeta p\u00e5 intermedi\u00e4rv\u00e5rdsavdelning, en avdelning f\u00f6r patienter som \u00e4r f\u00f6r sjuka f\u00f6r att kunna v\u00e5rdas p\u00e5 en vanlig avdelning men som inte beh\u00f6ver intensivv\u00e5rd.\n\n### Arbetsuppgifter\n\nAkutsjuksk\u00f6terskan arbetar med akut sjuka och skadade patienter i alla \u00e5ldrar. Akutsjukv\u00e5rd inneb\u00e4r den v\u00e5rd och omv\u00e5rdnad som ges till patienten inom de f\u00f6rsta 24 timmarna p\u00e5 en akutmottagning, akutv\u00e5rdsavdelning eller motsvarande.\n\nAkutsjuksk\u00f6terskan arbetar med ett brett verksamhetsomr\u00e5de. \u00d6vergripande ansvarar akutsjuksk\u00f6terskan f\u00f6r avancerad omv\u00e5rdnad vid akuta och ibland komplexa skade- och sjukdomstillst\u00e5nd. I arbetet ing\u00e5r att g\u00f6ra ankomstintervjuer, ta prover, f\u00f6rbereda patienten inf\u00f6r l\u00e4karunders\u00f6kning, assistera vid unders\u00f6kningar och behandlingar och sj\u00e4lv inleda vissa behandlingar.\n\nI arbetet ing\u00e5r att vara beredd p\u00e5 det ov\u00e4ntade och of\u00f6ruts\u00e4gbara. Akutsjuksk\u00f6terskan identifierar t\u00e4nkbara livshotande tillst\u00e5nd p\u00e5 patienter som inte har blivit diagnosticerade av l\u00e4kare. Akutsjuksk\u00f6terskan m\u00e5ste snabbt kunna fatta korrekta beslut om vilken v\u00e5rd och omv\u00e5rdnad patienten ska f\u00e5, trots begr\u00e4nsad bakgrundsinformation om patienten. Utifr\u00e5n patientens tillst\u00e5nd prioriterar och samordnar akutsjuksk\u00f6terskan de omv\u00e5rdnads\u00e5tg\u00e4rder som beh\u00f6vs.\n\nAkutsjuksk\u00f6terskor tr\u00e4ffar patienten under kort tid. En viktig del i arbetet \u00e4r att \u00f6verf\u00f6ra information till olika v\u00e5rdgivare, till exempel n\u00e4r patienten flyttas till en annan avdelning.\n\n### Arbetsmilj\u00f6\n\nArbetet sker ibland i h\u00f6gt tempo och det \u00e4r viktigt att beh\u00e5lla lugnet i stressfyllda situationer. Akutsjuksk\u00f6terskan samarbetar i team med undersk\u00f6terskor och l\u00e4kare.\n\n### Arbetstider\n\nAkutsjuksk\u00f6terskor har schemalagd dag-, natt- och helgtj\u00e4nst."}