{"text": "F\u00f6rskoll\u00e4rare arbetar med barn i f\u00f6rskole\u00e5ldern som \u00e4r mellan ett och sex \u00e5r gamla. Arbetsplatsen \u00e4r oftast f\u00f6rskola, \u00f6ppen f\u00f6rskola, eller i f\u00f6rskoleklass. F\u00f6rskoll\u00e4rare kan \u00e4ven arbeta i integrerad verksamhet med barn mellan sex och nio \u00e5r. De flesta f\u00f6rskoll\u00e4rare arbetar inom kommunal verksamhet, men m\u00e5nga \u00e4r anst\u00e4llda vid privata eller enskilda f\u00f6rskolor. \n\n### Arbetsuppgifter\n\nArbetet utf\u00f6rs i arbetslag tillsammans med exempelvis barnsk\u00f6tare, fritidspedagoger och grundskoll\u00e4rare. F\u00f6rskoll\u00e4raren har det pedagogiska ansvaret tillsammans med arbetslaget. Med l\u00e4roplanen som bas arbetar f\u00f6rskoll\u00e4raren med barn i grupp, men ser samtidigt till att varje enskilt barn f\u00e5r utmaningar som passar deras \u00e5lder, erfarenheter och kunskaper. Det sker genom att skapa m\u00f6jlighet till utforskande, lek och l\u00e4rande d\u00e4r barnens inflytande ges utrymme. Barnen utvecklar sin fantasi, bland annat genom lek, samtal, s\u00e5ng och musik, drama, bild och form.\n\nBarnen f\u00e5r till exempel utveckla sitt spr\u00e5k och l\u00e4ra sig om djur, natur, milj\u00f6, kultur och samh\u00e4lle. Ofta arbetar f\u00f6rskolan temainriktat f\u00f6r att barnen ska f\u00f6rst\u00e5 sammanhangen i sin tillvaro. Det inneb\u00e4r att ett tema g\u00e5r som en r\u00f6d tr\u00e5d genom verksamheten under en l\u00e4ngre tid. Temat kan vara en aktuell fr\u00e5ga, till exempel vad en konstn\u00e4r g\u00f6r. Det kan ocks\u00e5 vara ett avgr\u00e4nsat omr\u00e5de, till exempel vatten, som barnen p\u00e5 olika s\u00e4tt utforskar, unders\u00f6ker och experimenterar med. F\u00f6rskoll\u00e4raren ger barnen m\u00f6jlighet att uppleva och skapa nya erfarenheter och reflektera.\n\nKontakten och samarbetet med f\u00f6r\u00e4ldrarna \u00e4r en viktig del i arbetet. Det kan till exempel inneb\u00e4ra att delta i eller ordna f\u00f6r\u00e4ldram\u00f6ten med j\u00e4mna mellanrum. F\u00f6rskoll\u00e4raren \u00f6ppnar f\u00f6r f\u00f6r\u00e4ldrars delaktighet och inflytande i verksamheten och i barnets trivsel, utveckling och l\u00e4rande genom dagliga m\u00f6ten och utvecklingssamtal.\n\nPedagogisk dokumentation sker l\u00f6pande i syfte att st\u00f6dja barnen i deras utveckling. F\u00f6rskoll\u00e4raren samarbetar ibland med f\u00f6rskolepsykolog, kurator, tal- och spr\u00e5kpedagog eller andra specialpedagoger. Det kan vara f\u00f6r att f\u00e5 hj\u00e4lp att hantera problem i barngruppen eller f\u00f6r att ge extra st\u00f6d och stimulans till barn i behov av s\u00e4rskilt st\u00f6d.\n\nVerksamheten i f\u00f6rskolan \u00e4r en egen skolform som styrs av skollagen och l\u00e4roplan f\u00f6r f\u00f6rskolan."}