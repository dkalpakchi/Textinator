{"text": "M\u00e5lare arbetar ofta i m\u00e5lerif\u00f6retag. Arbetsplatsen f\u00f6r m\u00e5lare varierar mellan privata och offentliga milj\u00f6er. Det kan vara bost\u00e4der, sjukhus, kontor, industrier och byggarbetsplatser.\n\n### Arbetsuppgifter\n\nM\u00e5lare arbetar ofta med renovering av bost\u00e4der och lokaler eller med nyproduktion. M\u00e5laren arbetar med att m\u00e5la v\u00e4ggar, tak, fasader, trappor, pelare och snickerier i form av f\u00f6nster och d\u00f6rrar.\n\nEn m\u00e5lare \u00e4r specialist p\u00e5 behandling av ytor. F\u00f6rutom m\u00e5lning och tapetsering, ing\u00e5r ett noggrant underarbete som tar upp stora delar av arbetstiden. Ytan behandlas ofta genom att spacklas, slipas och grundm\u00e5las. Spackel l\u00e4ggs vid oj\u00e4mnheter och remsor vid skarvar, d\u00e4refter slipas ytan f\u00f6r att j\u00e4mna till den ytterligare. Detta \u00e4r viktiga f\u00f6rberedelser inf\u00f6r m\u00e5lning eller tapetsering. Underarbetet \u00e4r avg\u00f6rande f\u00f6r slutresultatet.\n\nEn del m\u00e5lare specialiserar sig p\u00e5 dekorationsm\u00e5lning, en arbetsuppgift som kr\u00e4ver stor hantverksskicklighet. Dekorationsm\u00e5lning kan handla om att utsmycka trappuppg\u00e5ngar eller att renovera kulturbyggnader. Det finns fler omr\u00e5den att specialisera sig inom, till exempel v\u00e5trumsm\u00e5lning, rostskyddsm\u00e5lning och f\u00f6nsterbehandling.\n\nM\u00e5laren kan ocks\u00e5 arbeta med teknikerna marmorering och \u00e5dring, men det \u00e4r inte lika vanligt. Marmorering inneb\u00e4r att skapa en illusion av marmor, medan \u00e5dring handlar om att efterlikna tr\u00e4virke.\n\nM\u00e5laren har mycket kundkontakter, till exempel med fastighets\u00e4gare och byggentrepren\u00f6rer. M\u00e5laren beh\u00f6ver ha k\u00e4nsla f\u00f6r f\u00e4rgs\u00e4ttning, vilka f\u00e4rger som passar ihop och hur f\u00e4rgerna till exempel matchar en intilliggande tapet. Det \u00e4r viktigt f\u00f6r att kunna ge r\u00e5d till kunden om f\u00e4rg- och tapetval.\n\n### Arbetsmilj\u00f6\n\nM\u00e5laren arbetar b\u00e5de inom- och utomhus, ibland p\u00e5 h\u00f6ga h\u00f6jder. Under sommaren \u00e4r det vanligare att arbeta utomhus och p\u00e5 vintern inomhus. Arbetet sker oftast i arbetslag, men ensamarbete f\u00f6rekommer.\n\n### Arbetstider\n\nM\u00e5lare arbetar oftast dagtid."}