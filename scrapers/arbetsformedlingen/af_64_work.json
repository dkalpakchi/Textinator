{"text": "## Visual merchandiser\n\nSom visual merchandiser kan man vara egen f\u00f6retagare, anst\u00e4lld av en butikskedja eller arbeta p\u00e5 ett varuhus. Egna f\u00f6retagare har ofta kontrakt med flera butiker. Som anst\u00e4lld i en butikskedja ansvarar man f\u00f6r skyltningen i ett flertal av kedjans butiker inom ett visst omr\u00e5de. Det \u00e4r vanligt att kombinera uppgifterna med f\u00f6rs\u00e4ljningsarbete eller andra uppgifter i butiken. Ibland kan man ocks\u00e5 kallas f\u00f6r dekorat\u00f6r.\n\n### Arbetsuppgifter\n\nSom visual merchandiser bygger man upp skyltf\u00f6nster och inspirationsytor i butiken. Det handlar exempelvis om att f\u00e5 till r\u00e4tt belysning, styla skyltdockor och butiksmilj\u00f6n. \n\nSyftet med arbetet \u00e4r att skapa en snygg och trevlig atmosf\u00e4r f\u00f6r att bidra till \u00f6kad f\u00f6rs\u00e4ljning och att butiken n\u00e5r sina m\u00e5l. Med hj\u00e4lp av f\u00e4rg, belysning och dekorationer skapas ett intressant och sp\u00e4nnande skyltf\u00f6nster eller inspirationsyta.\n\nVisual merchandisers arbetar utifr\u00e5n en id\u00e9 och skiss av hur skyltf\u00f6nstret eller inspirationsytan ska se ut samt vilka dekorationer och skyltar som beh\u00f6vs. Ofta planeras en skyltning utifr\u00e5n aktuella kampanjer. Att texta, teckna och m\u00e5la skyltar h\u00f6r ocks\u00e5 till arbetsuppgifterna. Att k\u00f6pa in dekorationsmaterial kan ibland ing\u00e5 i arbetet.\n\nMan kan ocks\u00e5 specialisera sig p\u00e5 en viss sorts skyltning, exempelvis att inreda utst\u00e4llningsmontrar p\u00e5 m\u00e4ssor. M\u00e4ssdekorat\u00f6rer kan arbeta p\u00e5 uppdrag av f\u00f6retag eller organisationer.\n\nEn butikskommunikat\u00f6r har en samordnande roll f\u00f6r de som arbetar som visual merchandiser i en aff\u00e4rskedja. Ofta r\u00f6r det sig om ett antal butiker, p\u00e5 olika platser, som ska f\u00f6lja samma koncept n\u00e4r det g\u00e4ller inredning, reklam och skyltning."}