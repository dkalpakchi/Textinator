{"text": "Speciall\u00e4rare och specialpedagoger finns p\u00e5 alla skolstadier, fr\u00e5n f\u00f6rskola till gymnasium. Andra arbetsplatser kan vara s\u00e4rskolor, specialskolor, vuxenutbildning eller p\u00e5 olika resurs- och kunskapscentrum.\n\n### Arbetsuppgifter\n\nInom skolan tillh\u00f6r speciall\u00e4rare och specialpedagoger elevh\u00e4lsoteamet och arbetar f\u00f6r att alla elever ska kunna n\u00e5 l\u00e4roplanens m\u00e5l. B\u00e5da har f\u00f6rdjupad kompetens inom pedagogik. De anv\u00e4nder sin kunskap direkt med eleverna, men ocks\u00e5 f\u00f6r att handleda \u00f6vriga l\u00e4rare som undervisar elever med sv\u00e5righeter. Det kan handla om elever med exempelvis dyslexi eller koncentrationssv\u00e5righeter.\n\nArbetet kr\u00e4ver mycket samarbete. F\u00f6r att f\u00f6rst\u00e5 elevens situation beh\u00f6ver flera faktorer kartl\u00e4ggas. Detta inneb\u00e4r n\u00e4ra samarbete med ordinarie l\u00e4rare, andra inom elevh\u00e4lsan och eventuellt v\u00e5rdnadshavare. B\u00e5de speciall\u00e4rare och specialpedagoger kan ocks\u00e5 driva utvecklingsarbete i samarbete med andra l\u00e4rare f\u00f6r att f\u00f6rb\u00e4ttra skolans undervisning och arbetss\u00e4tt. \n\nSpecialpedagoger arbetar strategiskt och f\u00f6rebyggande med att undanr\u00f6ja hinder f\u00f6r elevers l\u00e4rande. De g\u00f6r egna pedagogiska utredningar, men kan vid behov ta hj\u00e4lp av exempelvis logopeder. Utifr\u00e5n elevens behov utformar specialpedagogen sedan vilka extra anpassningar eller s\u00e4rskilt st\u00f6d som eleven beh\u00f6ver. Specialpedagogerna ger ocks\u00e5 st\u00f6d och r\u00e5d till ordinarie l\u00e4rare om hur arbetss\u00e4tt kan anpassas f\u00f6r att \u00f6ka elevernas m\u00f6jligheter att l\u00e4ra sig.\n\nSpeciall\u00e4rare arbetar mer operativt, direkt med eleven i l\u00e4randesituationer. Det kan handla om enskild undervisning eller st\u00f6d i ordinarie klassrum. Ofta \u00e4r speciall\u00e4rarna specialiserade mot matematik, spr\u00e5k-, l\u00e4s- och skrivutveckling eller utvecklingsst\u00f6rning. \n\nUtanf\u00f6r skolan finns flera andra behov av specialpedagogisk kompetens. Speciall\u00e4rare med specialisering inom utvecklingsst\u00f6rningar beh\u00f6vs p\u00e5 s\u00e4rskolan, d\u00e4r man blandar elevers l\u00e4rande i skol\u00e4mnena med tr\u00e4ning i vardagliga situationer. Talpedagoger fokuserar tal-, spr\u00e5k- och r\u00f6stsv\u00e5righeter s\u00e5 som f\u00f6rsenad spr\u00e5kutveckling eller stamning. Synpedagoger och h\u00f6rselpedagoger arbetar ofta inom landstingens habiliteringsorganisation med att prova ut olika hj\u00e4lpmedel och ge kommunikationstr\u00e4ning."}