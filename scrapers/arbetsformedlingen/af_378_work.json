{"text": "## Studie- och yrkesv\u00e4gledare\n\nStudie- och yrkesv\u00e4gledare arbetar inom grund- och gymnasieskolor, kommunala vuxenutbildningar, folkh\u00f6gskolor, universitet och h\u00f6gskolor. De kan \u00e4ven arbeta p\u00e5 privata f\u00f6retag, inom kommunal f\u00f6rvaltning och p\u00e5 myndigheter som Arbetsf\u00f6rmedlingen.\n\n### Arbetsuppgifter\n\nArbetet handlar om att st\u00f6dja och motivera m\u00e4nniskor i en valsituation. Syftet med v\u00e4gledning \u00e4r att underl\u00e4tta f\u00f6r m\u00e4nniskor att v\u00e4lja utbildning, yrke eller karri\u00e4r. Studie- och yrkesv\u00e4gledaren vidgar perspektiv, informerar om vilka m\u00f6jligheter som finns och bidrar till v\u00e4l underbyggda val.\n\nDet personliga samtalet \u00e4r ett viktigt verktyg. Samtalet utg\u00e5r ifr\u00e5n personens behov och f\u00f6ruts\u00e4ttningar. Det kan ske b\u00e5de individuellt och i grupp. En viktig uppgift \u00e4r att informera om utbildningar, yrken och arbetsmarknad.\n\nStudie- och yrkesv\u00e4gledare inom grund- och gymnasieskolan har kontakt med elever, l\u00e4rare, f\u00f6r\u00e4ldrar och f\u00f6retr\u00e4dare f\u00f6r arbetslivet. De informerar skolklasser om exempelvis gymnasieval, fortsatta studier och arbetsmarknad. I arbetet ing\u00e5r ofta att ordna praktikplatser och att st\u00f6dja \u00f6vrig personal p\u00e5 skolan i studie- och yrkesvalsfr\u00e5gor.\n\nEn viktig uppgift inom kommunal vuxenutbildning \u00e4r att g\u00f6ra individuella studieplaner tillsammans med eleverna. Inom SFI (svenska f\u00f6r invandrare) arbetar man bland annat med att st\u00f6dja och motivera elever kring fortsatta studier och/eller arbete i Sverige, vara behj\u00e4lplig med att skicka in utl\u00e4ndska betyg till universitets- och h\u00f6gskoler\u00e5det f\u00f6r bed\u00f6mning samt informera om arbetsmarknaden och utbildningssystemet i Sverige.\n\nInom universitet och h\u00f6gskolor arbetar studie- och yrkesv\u00e4gledare vid den centrala studiev\u00e4gledningen med att informera om utbildningar, beh\u00f6righet och antagning. Vid en institution hj\u00e4lper man studenter med studieplanering och studieuppf\u00f6ljning.\n\nP\u00e5 privata f\u00f6retag kan studie- och yrkesv\u00e4gledare arbeta med utbildnings- och arbetslivsfr\u00e5gor, kompetensbed\u00f6mning, karri\u00e4rr\u00e5dgivning och coachning. De har ofta mycket arbetsgivarkontakter."}