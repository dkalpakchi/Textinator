{"text": "## Revisor\n\nRevisorer arbetar vanligen p\u00e5 privata revisionsbyr\u00e5er och \u00e5ker p\u00e5 uppdrag ute hos andra f\u00f6retag. \u00c4ven kommuner och statliga organisationer som Riksrevisionen eller Skattemyndigheten \u00e4r m\u00f6jliga arbetsgivare. Hos st\u00f6rre organisationer finns ofta internrevisorer. \n\n### Arbetsuppgifter\n\nI en revision granskar revisorn ett f\u00f6retags redovisning och f\u00f6rvaltning, det vill s\u00e4ga hur ledningen styr verksamheten. Med hj\u00e4lp av den information som framg\u00e5r i redovisningen och i andra ekonomiska rapporter bed\u00f6mer revisorn om f\u00f6retagets ekonomi \u00e4r god och om verksamheten bedrivs effektivt. Att unders\u00f6ka om det finns fungerande interna kontrollsystem ing\u00e5r ocks\u00e5 i arbetet. Revisorn ger ocks\u00e5 r\u00e5d om vad som b\u00f6r f\u00f6rb\u00e4ttras inf\u00f6r ett nytt verksamhets\u00e5r. Iakttagelser och bed\u00f6mningar sammanfattas i en granskningsrapport. Revisionsarbetet avslutas med en revisionsber\u00e4ttelse.&nbsp;\n\nRevisorer kan fungera som r\u00e5dgivare inom andra omr\u00e5den \u00e4n redovisning och skatt. Revisorn som har erfarenhet fr\u00e5n m\u00e5nga olika f\u00f6retag och branscher kan vara r\u00e5dgivare n\u00e4r aff\u00e4rssystem eller nya rapporteringsstrukturer tas i bruk. Andra vanliga uppgifter \u00e4r att hj\u00e4lpa till med deklarationer och aff\u00e4rsutredningar, exempelvis v\u00e4rdering i samband med att ett f\u00f6retag ska \u00f6verl\u00e5tas. Att ge r\u00e5d om vilken f\u00f6retagsform som \u00e4r b\u00e4st n\u00e4r ett f\u00f6retag ska etablera sig kan ocks\u00e5 ing\u00e5 i arbetet. Revisorn m\u00e5ste dock alltid beakta sitt oberoende innan han/hon accepterar uppdrag som r\u00e5dgivare. En revisor \u00e4r f\u00f6rhindrad att l\u00e4mna annat \u00e4n revisionsn\u00e4ra r\u00e5dgivning till en revisionskund.\n\nDet finns m\u00f6jligheter att specialisera sig inom revisorsyrket. En revisor kan exempelvis specialisera sig p\u00e5 systembaserad revision och sk\u00f6ta revision i komplexa datormilj\u00f6er eller utveckla revisionsprogram f\u00f6r att g\u00e5 in och g\u00f6ra kontroller i f\u00f6retagens datasystem. Andra m\u00f6jligheter \u00e4r att bli expert p\u00e5 milj\u00f6lagstiftning, skattelagstiftning eller p\u00e5 internationell redovisning.\n\nAtt arbeta som revisor inneb\u00e4r att man \u00e4r ute p\u00e5 uppdrag en stor del av arbetstiden och ofta \u00e4r p\u00e5 resande fot eller att man l\u00e5nar skrivbordsplats hos kunden.\n\nSom nyexaminerad civilekonom \u00e4r det vanligt att b\u00f6rja som&nbsp;junior revisor/revisorsassistent. Det inneb\u00e4r att man assisterar mer erfarna kolleger i granskningsarbetet f\u00f6r att p\u00e5 sikt kunna arbeta mer sj\u00e4lvst\u00e4ndigt. Efter ett tag kan man bli auktoriserad revisor och f\u00e5r d\u00e5 sj\u00e4lv ansvara f\u00f6r uppdragen."}