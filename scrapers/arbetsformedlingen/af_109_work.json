{"text": "Fritidsledare arbetar p\u00e5 fritidsg\u00e5rdar, skolor, fritidshem, gruppboenden samt inom f\u00f6reningar eller f\u00f6rsamlingar. En fritidsledare planerar och arrangerar olika aktiviteter inom verksamheten som exempelvis temakv\u00e4llar eller kursverksamhet.\n\n### Arbetsuppgifter\n\nFritidsledarens roll \u00e4r att skapa en aktiv och meningsfull fritid f\u00f6r deltagarna i den verksamhet man arbetar inom. Det kan exempelvis inneb\u00e4ra att man arrangerar olika typer av aktiviteter som temakv\u00e4llar, utflykter eller kursverksamheter. Det kan handla om bakning, dans, konst eller sport. Deltagarna i verksamheten \u00e4r ofta med och styr inneh\u00e5llet. \n\nEn del av arbetet \u00e4r att se deltagarnas egna f\u00f6rm\u00e5gor och styrkor. Fritidsledaren ska uppmuntra och inspirera deltagarna till aktivitet och deltagande i verksamheten. Fritidsledaren kan ha en coachande och st\u00f6ttande roll i syfte att f\u00e5 deltagarna att delta i verksamhetens olika aktiviteter och arrangemang. \u00c4ven utveckling och planering av verksamheten ing\u00e5r i arbetsuppgifterna.\n\nFritidsledaren \u00e4r inom barn- och ungdomsverksamheten en vuxen f\u00f6rebild som ska st\u00f6tta barnen och ungdomarna i deras utveckling. Man hj\u00e4lper deltagarna att skapa trygga och fungerande relationer mellan varandra samt skapa en positiv tillvaro och fritid. Det \u00e4r d\u00e4rf\u00f6r viktigt att fritidsledaren \u00e4r en trygg f\u00f6rebild f\u00f6r deltagarna i verksamheten. \n\nInom verksamheter d\u00e4r m\u00e5lgruppen \u00e4r pension\u00e4rer eller vuxna \u00e4r fritidsledarens roll likv\u00e4rdig. Man utvecklar, arrangerar och leder olika typer av aktiviteter, utflykter eller kursverksamheter. Fritidsledaren kan ha likt inom barn- och ungdomsverksamheten en relationsbyggande roll och skapa trygga f\u00f6ruts\u00e4ttningar f\u00f6r en aktiv fritid. \n\n### Arbetstider\n\nFritidsledarens arbetstider varierar beroende p\u00e5 vilken verksamhet man arbetar inom. Arbetstiderna kan vara under b\u00e5de vardag, helg- och kv\u00e4llstid."}