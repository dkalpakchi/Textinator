{"text": "M\u00e5nga tandtekniker arbetar p\u00e5 privata laboratorier och industrier, oftast med ett f\u00e5tal anst\u00e4llda. Tandtekniker kan \u00e4ven arbeta f\u00f6r landstingen, f\u00f6r Folktandv\u00e5rden eller p\u00e5 sjukhus. \n\n### Arbetsuppgifter\n\nM\u00e5nga m\u00e4nniskor f\u00f6rlorar en eller flera t\u00e4nder eller delar av dem under livets g\u00e5ng. Tandteknikerns jobb \u00e4r att tillverka individuellt anpassade ers\u00e4ttningar f\u00f6r f\u00f6rlorade eller skadade t\u00e4nder. Tandteknikern g\u00f6r ocks\u00e5 tandst\u00e4llningar f\u00f6r att reglera felst\u00e4llda t\u00e4nder.\n\nTandteknikern samarbetar med tandl\u00e4kare som slipar till t\u00e4nder och tar avtryck av patientens k\u00e4ke. Med hj\u00e4lp av avtrycket g\u00f6rs en modell som den nya tanden kan byggas upp p\u00e5. Med hj\u00e4lp av en laserscanner kan modellen avl\u00e4sas. Informationen lagras i ett CAD-program p\u00e5 datorn och anv\u00e4nds sedan f\u00f6r att styra en fr\u00e4smaskin som tar fram skelettet till den nya tanden. Tanden m\u00e5ste sedan formges och f\u00e4rgs\u00e4ttas med till exempel ett porslin f\u00f6r att sm\u00e4lta in bland \u00f6vriga t\u00e4nder i patientens mun p\u00e5 ett snyggt s\u00e4tt. En vanlig utmaning f\u00f6r en tandtekniker \u00e4r att formge och f\u00e4rgs\u00e4tta den konstgjorda tanden s\u00e5 att den snyggt och om\u00e4rkligt sm\u00e4lter in bland patientens \u00f6vriga t\u00e4nder. Det beh\u00f6vs b\u00e5de ett noggrant precisionsarbete och en k\u00e4nsla f\u00f6r f\u00e4rg och form.\n\nKonstgjorda t\u00e4nder och proteser tillverkas av material som porslin, guld, titan, kobolt-krom eller plastmaterial som akrylat. I arbetet anv\u00e4nds b\u00e5de handverktyg och elektriska borr-, puts- och slipmaskiner. Proteser f\u00e4sts sedan hos patienten med hj\u00e4lp av titanskruvar i k\u00e4kbenet av en tandl\u00e4kare.\n\nSjukhustandtekniker g\u00f6r proteser f\u00f6r ansikte, munh\u00e5la och k\u00e4kar liksom proteser f\u00f6r att ers\u00e4tta f\u00f6rlorade \u00f6gon, \u00f6ron och n\u00e4sor. Man arbetar med hela produkten, fr\u00e5n avtryck p\u00e5 patienten till den f\u00e4rdiga protesen. Endast en liten del av landets tandtekniker har denna specialitet och de kallas med ett annat namn f\u00f6r anaplastologer."}