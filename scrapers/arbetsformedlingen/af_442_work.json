{"text": "## L\u00e4kemedelskonsulent\n\nL\u00e4kemedelskonsulenter arbetar p\u00e5 svenska och internationella l\u00e4kemedelsf\u00f6retag som producerar och forskar kring mediciner. De kan ocks\u00e5 kallas f\u00f6r produktspecialister.\n\nL\u00e4kemedelskonsulenten har ett distrikt, ett eget geografiskt omr\u00e5de att arbeta i. Inom distriktet bes\u00f6ker konsulenten sjukhus, v\u00e5rdcentraler, privatpraktiker och apotek. \n\n### Arbetsuppgifter\n\nL\u00e4kemedelskonsulenten \u00e4r f\u00f6retagets personliga kontakt med kunderna. Arbetet handlar om att informera om f\u00f6retagets produkter. Det \u00e4r viktigt att vara uppdaterad om vad som h\u00e4nder p\u00e5 l\u00e4kemedelsf\u00f6retaget. Det kan till exempel g\u00e4lla nya uppt\u00e4ckter, nya mediciner eller f\u00f6r- och nackdelar med vissa l\u00e4kemedel. \n\nL\u00e4kemedelskonsulenten planerar sj\u00e4lv sin tid och bokar in m\u00f6ten med l\u00e4kare, sjukv\u00e5rdspersonal och farmaceuter p\u00e5 sjukhus, v\u00e5rdcentraler, privatpraktiker och apotek. Mellan de personliga m\u00f6tena h\u00e5ller man kontakt via telefon och mail.\n\nIbland arrangerar l\u00e4kemedelskonsulenten events och informationsm\u00f6ten f\u00f6r kunder f\u00f6r att skapa relationer. Det \u00e4r vanligt med m\u00f6ten p\u00e5 luncher, kafferaster och kv\u00e4llar eftersom det \u00e4r d\u00e5 kunderna har tid att m\u00f6tas.\n\nDet g\u00e4ller att vara lyh\u00f6rd och att under m\u00f6tena f\u00e5nga upp \u00f6nskem\u00e5l, fr\u00e5gor och synpunkter p\u00e5 produkterna. D\u00e4refter kommunicerar l\u00e4kemedelskonsulenten med sitt f\u00f6retag. Det kan till exempel vara fr\u00e5gor som m\u00e5ste besvaras av f\u00f6retagets specialister p\u00e5 forsknings- eller medicinavdelningen. \n\nIbland m\u00f6ter l\u00e4kemedelskonsulenten patienter direkt f\u00f6r att exempelvis informera om hur ett tekniskt hj\u00e4lpmedel fungerar.\n\nM\u00e5nga l\u00e4kemedelskonsulenter g\u00e5r vidare inom f\u00f6retaget som till exempel s\u00e4ljledare, f\u00f6rs\u00e4ljnings- eller produktchefer.\n\n### Arbetstid \n\nArbetstiden delas mellan bes\u00f6k, resor och arbete p\u00e5 kontoret som ofta kan vara hemma. I samband med kundbes\u00f6k kan arbetet ibland vara p\u00e5 kv\u00e4llstid."}