{"text": "## Teletekniker\n\nTeletekniker \u00e4r ofta anst\u00e4llda av ett elteknikf\u00f6retag, elinstallationsf\u00f6retag eller ett specialiserat telef\u00f6retag. Beroende p\u00e5 var man jobbar och med vilka arbetsuppgifter kan man ha olika yrkestitlar, exempelvis fibertekniker om man jobbar med fiberinstallationer. Kunder \u00e4r b\u00e5de f\u00f6retag, bostadsr\u00e4ttsf\u00f6reningar, bredbandsoperat\u00f6rer och privatpersoner.\n\n### Arbetsuppgifter\n\nTeletekniker jobbar huvudsakligen med att bygga och underh\u00e5lla n\u00e4t f\u00f6r medie\u00f6verf\u00f6ring. Teleteknikern arbetar b\u00e5de med tr\u00e5dl\u00f6s kommunikation (till exempel WiFi och mobiltelefoni) och med tr\u00e5dbunden kommunikation \u00f6ver koppar- eller fiberkabel. Kabelf\u00f6rl\u00e4ggning, kontraktering och viss konfigurering av kommunikationsutrustning ing\u00e5r i arbetet.\n\nI exempelvis konferensanl\u00e4ggningar, skolor och sjukhus arbetar teleteknikern med installation av anl\u00e4ggningar f\u00f6r bland annat ljud-, bild- och tidsdistribution.\n\nBredbandsl\u00f6sning via fiberinstallation \u00e4r en v\u00e4xande del av arbetet. Vid nybyggnation av exempelvis villafiber arbetar man med alla delar i en installation, exempelvis arbetsmoment som fibersvetsning och inm\u00e4tning av fiber.\n\nTeleteknikern g\u00f6r oftast tekniska beskrivningar av installationerna, f\u00f6r att andra ska f\u00f6rst\u00e5 hur jobbet \u00e4r utf\u00f6rt och hur installationen ska anv\u00e4ndas.\n\nEn del av arbetet handlar om service, fels\u00f6kning och reparation av befintliga installationer. D\u00e5 \u00e4r det viktigt att ta reda p\u00e5 vad som \u00e4r fel genom att kommunicera med kunden och g\u00f6ra m\u00e4tningar. Teleteknikern \u00e5tg\u00e4rdar felet och provk\u00f6r utrustningen.\n\nStorleken p\u00e5 arbetsuppgifterna kan variera mycket, man jobbar d\u00e4rf\u00f6r med b\u00e5de sm\u00e5 och stora projekt. Teletekniker kan i vissa fall \u00e4ven arbeta med larm- och s\u00e4kerhetsinstallationer, fastighetsautomation och l\u00f6sningar f\u00f6r smarta hem. Det senare inneb\u00e4r bland annat teknik som automatiserar funktioner i bost\u00e4der och underl\u00e4ttar vardagen f\u00f6r anv\u00e4ndaren.\n\n### Arbetsmilj\u00f6\n\nEn teletekniker \u00e5ker ofta ut till kunderna i en servicebil, ensam eller med en kollega. God grundfysik \u00e4r viktigt, kl\u00e4ttring p\u00e5 h\u00f6ga h\u00f6jder i stolpar kan f\u00f6rekomma."}