{"text": "Friskv\u00e5rdskonsulenter, h\u00e4lsopedagoger och h\u00e4lsoutvecklare \u00e4r anst\u00e4llda vid f\u00f6retag och myndigheter. Vid st\u00f6rre f\u00f6retag kan de ibland vara anst\u00e4lld vid f\u00f6retagsh\u00e4lsov\u00e5rden. Man kan ocks\u00e5 arbeta som konsult, antingen genom att ha egen verksamhet eller som anst\u00e4lld vid exempelvis privata friskv\u00e5rdsf\u00f6retag. Friskv\u00e5rdsaktiviteter som avsp\u00e4nning och \u00e5terh\u00e4mtning kan \u00e4ven finnas p\u00e5 spa-anl\u00e4ggningar.\n\nInom f\u00f6retag, organisationer, kommuner och landsting finns det m\u00e5nga som p\u00e5 olika s\u00e4tt arbetar med h\u00e4lsa. H\u00e4r beskrivs arbetsuppgifterna f\u00f6r friskv\u00e5rdskonsulenter, h\u00e4lsopedagoger och h\u00e4lsoutvecklare. H\u00e4lsoutvecklare arbetar ofta med att strategiskt planera h\u00e4lsoarbetet, h\u00e4lsopedagogen med insatser som \u00e4r riktade mot grupper medan friskv\u00e5rdskonsulenten jobbar mer praktiskt med de anst\u00e4llda.  \nDessa tre skiljer sig \u00e5t p\u00e5 s\u00e5 s\u00e4tt att de ofta arbetar p\u00e5 olika niv\u00e5er i en organisation, arbetsuppgifterna kan dock g\u00e5 in i varandra. H\u00e4lsopedagoger kan till exempel utf\u00f6ra en del av de arbetsuppgifter som \u00e4r vanliga f\u00f6r friskv\u00e5rdskonsulenter \u00e4ven om det inte \u00e4r s\u00e5 ofta. \n\n### Arbetsuppgifter\n\nFriskv\u00e5rdskonsultenter arbetar med sj\u00e4lva genomf\u00f6randet av friskv\u00e5rdsaktiveter, b\u00e5de f\u00f6r grupper och enskilda individer. De kan \u00e4ven arbeta med att planera \u00e5tg\u00e4rder f\u00f6r b\u00e4ttre h\u00e4lsa p\u00e5 ett mer strategiskt s\u00e4tt, men det \u00e4r mindre vanligt. \n\nN\u00e4r friskv\u00e5rdskonsulenter arbetar med anst\u00e4llda kartl\u00e4gger de personens livsstil och skapa personliga h\u00e4lsoprogram eller h\u00e4lsoprofiler som anv\u00e4nds f\u00f6r att motivera personen till en mer h\u00e4lsosam livsstil. I arbetet ing\u00e5r till exempel att genomf\u00f6ra samtal med anst\u00e4llda kring olika faktorer som p\u00e5verkar deras h\u00e4lsa. Samtalen kompletteras ofta med till exempel m\u00e4tning av vikt, blodtryck och konditionstester. N\u00e4r friskv\u00e5rdskonsulenten bildat sig en god bild av personens h\u00e4lsa och livsstil diskuterar man tillsammans behovet av livsstilsf\u00f6r\u00e4ndringar och ger praktiska r\u00e5d och tips kring till exempel f\u00f6r\u00e4ndringar i kost, r\u00f6kning, motionsvanor eller stresshantering. \n\nI arbetsuppgifterna kan det ocks\u00e5 ing\u00e5 att leda olika motions- och friluftsaktiviteter som gymnastik eller vattengympa. Friskv\u00e5rdskonsulenter kan ocks\u00e5 ge massage och leda utbildningar kring \u00e4mnen som stress, hur man minskar arbetets belastning olika delar av kroppen, kost, r\u00f6kning eller hur man jobbar med att f\u00e5 ett \u00f6kat sj\u00e4lvf\u00f6rtroende. Friskv\u00e5rdskonsulenter kan \u00e4ven arbeta som personliga tr\u00e4nare. \n\nH\u00e4lsopedagogen arbetar med planering och genomf\u00f6rande av friskv\u00e5rdsinsatser p\u00e5 ett mer \u00f6vergripande plan i en organisation. H\u00e4lsopedagogen \u00e4r mer s\u00e4llan involverad i sj\u00e4lva utf\u00f6randet av friskv\u00e5rdsaktiviteter f\u00f6r enskilda individer. P\u00e5 mindre arbetsplatser eller d\u00e4r friskv\u00e5rdsarbetet \u00e4r uppdelat mellan flera personer kan \u00e4ven h\u00e4lsopedagogerna arbeta mer praktiskt. P\u00e5 en stor arbetsplats leds ofta friskv\u00e5rdsarbetet av en h\u00e4lsopedagog. \n\nArbetet inneb\u00e4r till exempel att ta ansvara f\u00f6r att ta reda p\u00e5 behovet av friskv\u00e5rd och att utforma policys och planer f\u00f6r hur man ska driva friskv\u00e5rdsarbetet p\u00e5 arbetsplatsen. H\u00e4lsopedagoger arbetar ocks\u00e5 med att f\u00f6redra friskv\u00e5rdsfr\u00e5gor f\u00f6r f\u00f6retagets ledning och samarbetar med personal p\u00e5 personalavdelningen.\n\nH\u00e4lsopedagogen har ofta ekonomiskt ansvar och g\u00f6r utv\u00e4rderingar kring friskv\u00e5rden. De ser ocks\u00e5 till att det finns ett utbud av aktiviteter, ofta genom att anlita ledare och l\u00e4rare. P\u00e5 st\u00f6rre arbetsplatser finns ofta \u00e4ven friskv\u00e5rdsombud. Ett friskv\u00e5rdsombud ska motivera och hj\u00e4lpa de anst\u00e4llda inom f\u00f6retaget till en b\u00e4ttre h\u00e4lsa. F\u00f6r h\u00e4lsopedagoger \u00e4r det vanligt att ha ansvar f\u00f6r att ge friskv\u00e5rdsombuden regelbunden utbildning i friskv\u00e5rdsfr\u00e5gor. \n\nIbland organiserar och genomf\u00f6r h\u00e4lsopedagogen friskv\u00e5rdsdagar, motionskampanjer eller kulturarrangemang. I arbetet kan ocks\u00e5 ing\u00e5 att ta fram informations- och utbildningsmaterial. Det \u00e4r vanligt att man samarbetar med arbetsplatsens idrotts- och fritidsf\u00f6reningar. L\u00e4kare, dietister, sjukgymnaster, arbetsterapeuter och skyddsingenj\u00f6rer \u00e4r andra grupper man har kontakt med. \n\nH\u00e4lsopedagoger och friskv\u00e5rdspedagoger kan \u00e4ven ha en yrkesroll som PT, Personlig Tr\u00e4nare. Hen arbetar d\u00e5 individuellt med tr\u00e4ning, kost, r\u00e5dgivning f\u00f6r att f\u00e5 individen att anamma en h\u00e4lsosam livsstil, n\u00e5 ett prestationsm\u00e5l, viktf\u00f6r\u00e4ndring eller minskad sm\u00e4rta. Hen kan vara anst\u00e4lld p\u00e5 exempelvis ett gym eller bedriva egen verksamhet.\n\nH\u00e4lsoutvecklare arbetar framf\u00f6rallt i st\u00f6rre f\u00f6retag och organisationer s\u00e5som kommuner eller landsting. H\u00e4lsoutvecklare arbetar med h\u00e4lsofr\u00e5gor p\u00e5 ett strategiskt plan. De kan till exempel vara den som ansvarar f\u00f6r att planera och f\u00f6lja upp olika projekt kopplade till h\u00e4lsan hos de anst\u00e4llda. De kan ocks\u00e5 arbeta med att ta fram policys f\u00f6r h\u00e4lsoarbetet i organisationen."}