{"text": "## Kiropraktor och naprapat\n\nKiropraktorer och naprapater arbetar med friskv\u00e5rd, sjukv\u00e5rd, f\u00f6retagsh\u00e4lsov\u00e5rd och inom idrottsr\u00f6relsen. De \u00e4r ofta privatpraktiserande p\u00e5 egen klinik. En del \u00e4r anst\u00e4llda p\u00e5 st\u00f6rre kliniker, idrottsf\u00f6rbund eller inom f\u00f6retagsh\u00e4lsov\u00e5rden. N\u00e5gra \u00e4r kopplade till sjukhus och v\u00e5rdcentraler.\n\n### Arbetsuppgifter\n\nKiropraktor och naprapat \u00e4r olika yrken med flera likheter. B\u00e5da arbetar med funktionsst\u00f6rningar och sm\u00e4rttillst\u00e5nd i r\u00f6relse- och st\u00f6djeorganen (\u00e4ven kallat r\u00f6relseapparaten) genom unders\u00f6kning, diagnostisering, behandling, rehabilitering och f\u00f6rebyggande \u00e5tg\u00e4rder. Besv\u00e4ren som kiropraktorer och naprapater behandlar \u00e4r bland annat nacksm\u00e4rtor, huvudv\u00e4rk, ryggskott, whiplashskador, idrottsskador, ischias, domningar och sp\u00e4nningar i axlar och skuldror.\n\nI arbetet ing\u00e5r att f\u00f6rs\u00f6ka analysera de bakomliggande orsakerna till patientens besv\u00e4r. Man beh\u00f6ver ofta utg\u00e5 ifr\u00e5n patientens livssituation f\u00f6r att utreda vilken behandling som l\u00e4mpar sig b\u00e4st. I arbetet ing\u00e5r ocks\u00e5 att avg\u00f6ra om man sj\u00e4lv ska behandla besv\u00e4ren eller om patienten b\u00f6r h\u00e4nvisas till l\u00e4kare eller annan v\u00e5rdgivare.\n\nDet \u00e4r mycket viktigt att involvera patienten i behandlingen, vilket inneb\u00e4r att ge kunskap och verktyg f\u00f6r att skapa f\u00f6r\u00e4ndring. De flesta patienter f\u00e5r r\u00e5d om vad de sj\u00e4lva kan g\u00f6ra i syfte att rehabilitera och f\u00f6rebygga framtida besv\u00e4r. Det kan till exempel handla om tr\u00e4ning eller r\u00e5d om ergonomi p\u00e5 arbetsplatsen.\n\nI arbetet anv\u00e4nds manuella behandlingstekniker. B\u00e5da yrkesgrupperna arbetar ofta med ledspecifika tekniker som manipulation (ledjustering) och mobilisering. Manipulation \u00f6kar r\u00f6relsef\u00f6rm\u00e5gan i leden och minskar patientens sm\u00e4rta. Vid manipulation anv\u00e4nder kiropraktorn och naprapaten olika exakta handgrepp riktade mot en led som g\u00f6rs med en snabb tryckf\u00f6r\u00e4ndring. Mjukdelstekniker som triggerpunktsbehandling, stretching och massage samt olika bindv\u00e4vstekniker och n\u00e5ltekniker anv\u00e4nds ocks\u00e5.\n\nEtt n\u00e4rliggande yrke \u00e4r <a href=\"http://www.arbetsformedlingen.se/For-arbetssokande/Yrke-och-framtid/Yrken-A-O.html?url=1119789672/Yrken/YrkesBeskrivning.aspx?iYrkeId=341&amp;sv.url=12.78280711d502730c1800072\" target=\"_blank\">fysioterapeut</a>, l\u00e4s mer om yrket i separat yrkesbeskrivning."}