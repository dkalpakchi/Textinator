{"text": "Drifttekniker arbetar vid anl\u00e4ggningar som producerar och distribuerar el och v\u00e4rme, samt vid vatten- och avloppsanl\u00e4ggningar. M\u00e5nga arbetsgivare \u00e4r kommunal\u00e4gda f\u00f6retag.\n\n### Arbetsuppgifter\n\nEn drifttekniker arbetar med att \u00f6vervaka och styra driften vid anl\u00e4ggningen. \u00d6vervakningen sk\u00f6ts oftast via datasystem fr\u00e5n ett kontrollrum. Driftteknikern g\u00e5r \u00e4ven kontrollronder ute i anl\u00e4ggningen.\n\nVid en kontrollrond lyssnar driftteknikern efter missljud, tittar efter eventuella l\u00e4ckage och l\u00e4ser av m\u00e4tare f\u00f6r tryck och temperatur. I arbetet ing\u00e5r att l\u00f6pande dokumentera arbetet enligt fastlagda rutiner och instruktioner, samt att rapportera fel och st\u00f6rningar i driften.\n\nDet \u00e4r ofta driftteknikerns uppgift att sk\u00f6ta f\u00f6rebyggande underh\u00e5ll och \u00e5tg\u00e4rda uppkomna problem f\u00f6r att s\u00e4kerst\u00e4lla driften. Det kan handla om att \u00e4ndra en inst\u00e4llning i kontrollrummet eller att manuellt utf\u00f6ra en reparation i anl\u00e4ggningen. I vissa fall kontaktar driftteknikern en underh\u00e5lls-/servicetekniker.\n\nEn del anl\u00e4ggningar \u00e4r obemannade och \u00f6vervakas via fj\u00e4rr\u00f6vervakning. Driftteknikern kontrollerar d\u00e5 anl\u00e4ggningen efter ett schema vid vissa tillf\u00e4llen eller om driftst\u00f6rningar skulle intr\u00e4ffa. P\u00e5 det h\u00e4r s\u00e4ttet kan driftteknikern ansvara f\u00f6r drift och underh\u00e5ll av flera anl\u00e4ggningar samtidigt.\n\nDe som arbetar med drift och underh\u00e5ll av n\u00e4tet utanf\u00f6r produktionsanl\u00e4ggningen, kan ocks\u00e5 kallas drifttekniker. D\u00e5 \u00e5ker man runt och kontrollerar n\u00e4tets funktioner, exempelvis ventiler.\n\n### Arbetsmilj\u00f6\n\nP\u00e5 st\u00f6rre arbetsplatser sker arbetet i arbetslag. Gr\u00e4nsen f\u00f6r vem som g\u00f6r vad kan variera mellan olika arbetsplatser. I arbetslaget finns ofta en driftingenj\u00f6r/driftm\u00e4stare som har ett \u00f6vergripande ansvar f\u00f6r drift och underh\u00e5ll. Driftteknikern kan ansvara f\u00f6r hela eller delar av anl\u00e4ggningar. P\u00e5 mindre anl\u00e4ggningar kan driftteknikern arbeta ensam.\n\n### Arbetstider\n\nDet \u00e4r vanligt med skiftarbete och beredskapstj\u00e4nst eftersom anl\u00e4ggningarna \u00e4r ig\u00e5ng dygnet runt."}