{"text": "Sk\u00f6tare arbetar inom psykiatrisk sluten- eller \u00f6ppenv\u00e5rd. Arbetsplatser kan vara allm\u00e4npsykiatrisk v\u00e5rdavdelning, psykiatrisk \u00f6ppenv\u00e5rdsmottagning, psykiatrisk akutmottagning, psykiatrisk intensivv\u00e5rdsavdelning och r\u00e4ttspsykiatrisk klinik. Det finns ocks\u00e5 specialiserade enheter f\u00f6r exempelvis psykossjukdom eller missbruksproblematik. Sk\u00f6tare kan \u00e4ven arbeta inom socialpsykiatrin, oftast som boendest\u00f6djare eller p\u00e5 olika boenden.\n\n### Arbetsuppgifter\n\nSk\u00f6tarens fr\u00e4msta uppgift \u00e4r att st\u00f6dja och motivera patienten att klara sin vardag, oftast genom samtal. I arbetet ing\u00e5r ofta att g\u00f6ra vardagliga aktiviteter. Sk\u00f6taren hj\u00e4lper patienten att f\u00f6rst\u00e5 sin sjukdom och hanterar olika k\u00e4nslouttryck fr\u00e5n patienten s\u00e5som skam, oro, ilska, \u00e5ngest och r\u00e4dsla. En viktig del i arbetet \u00e4r att se m\u00e4nniskan bakom sjukdomen.\n\nBeroende p\u00e5 omr\u00e5de arbetar sk\u00f6taren med patienter som till exempel har sv\u00e5r depression, \u00e4tst\u00f6rning, personlighetsst\u00f6rning, psykossjukdom och missbruksproblem. Inom r\u00e4ttspsykiatrin arbetar sk\u00f6taren med psykiskt sjuka patienter som \u00e4r d\u00f6mda f\u00f6r brott. En del patienter \u00e4r s\u00e4rskilt v\u00e5rdkr\u00e4vande och v\u00e5rdas enligt lagen om psykiatrisk tv\u00e5ngsv\u00e5rd.\n\nSom sk\u00f6tare i \u00f6ppenv\u00e5rd har man en behandlande uppgift med bland annat st\u00f6dsamtal, terapisamtal och kartl\u00e4ggning av hemsituationen. Man kan \u00e4ven driva olika gruppverksamheter.\n\nSk\u00f6taren \u00e4r ofta kontaktperson till en eller flera patienter. Det inneb\u00e4r bland annat att vara den som finns n\u00e4rmast patienten och dess anh\u00f6riga samt ha en samordnande roll vid m\u00f6ten med olika instanser.\n\nSk\u00f6taren kan ocks\u00e5 ha sjukv\u00e5rdsuppgifter som en sjuksk\u00f6terska har delegerat (\u00f6verl\u00e5tit), till exempel att ge l\u00e4kemedel, ta prover och kontrollera blodtryck.  \n\n### Dokumentation i journalsystem ing\u00e5r i arbetet.\n\n### Arbetsmilj\u00f6\n\nSk\u00f6taren arbetar ofta i team tillsammans de olika yrkesgrupper som finns p\u00e5 arbetsplatsen.\n\n### Arbetstider\n\nArbetstiderna varierar mellan schemalagd dag-, kv\u00e4ll- och helgtj\u00e4nstg\u00f6ring. Ibland n\u00e4tter, men ofta arbetar nattpersonalen bara n\u00e4tter."}