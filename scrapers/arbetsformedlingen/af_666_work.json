{"text": "Maskinoperat\u00f6rer arbetar p\u00e5 industrif\u00f6retag.\n\n### Arbetsuppgifter\n\nArbetet inneb\u00e4r i huvudsak att \u00f6vervaka en eller flera maskiner s\u00e5 att produktionen fungerar och \u00e5tg\u00e4rda problem som kan uppst\u00e5. Man kan antingen sk\u00f6ta maskinerna manuellt eller genom att programmera en dator som i sin tur styr maskinerna.\n\nOftast finns datorst\u00f6d som styr maskinerna, m\u00e4ter v\u00e4rden i produktionen samt bearbetar informationen fr\u00e5n m\u00e4tningarna. I arbetet kan ocks\u00e5 ing\u00e5 att kontrollera att de produkter som tillverkas f\u00e5r r\u00e4tt kvalitet och \u00e4r fria fr\u00e5n fel. \n\nOavsett vilken inriktning man har ing\u00e5r det oftast i arbetet att \u00e5tg\u00e4rda olika st\u00f6rningar i produktionen och rapportera in eller reparera maskinerna n\u00e4r det beh\u00f6vs, samt att sk\u00f6ta l\u00f6pande underh\u00e5ll. Arbetet v\u00e4xlar mellan att sitta i kontrollrummet och arbeta ute i anl\u00e4ggningen. \n\nIbland kan man beh\u00f6va justera maskinerna f\u00f6r att \u00e4ndra n\u00e5got i tillverkningen. Det kan inneb\u00e4ra b\u00e5de praktiskt arbete med bytet av verktyget och \u00e4ven att man st\u00e4ller in nya processdata f\u00f6r att maskinen ska fungera r\u00e4tt. \n\nSom maskinoperat\u00f6r ing\u00e5r man som regel i ett arbetslag som best\u00e5r av flera operat\u00f6rer och ibland \u00e4ven med tekniker och verktygsbytare i laget. Tillsammans ansvarar laget f\u00f6r alla arbetsuppgifter i produktionen och ser till att kvaliteten p\u00e5 produkterna \u00e4r den r\u00e4tta och att leveranstiderna h\u00e5lls. Detta g\u00f6r att operat\u00f6rens arbetsuppgifter \u00e4r mycket varierade och samtidigt st\u00e4lls h\u00f6ga krav p\u00e5 kompetensen. \n\n### Arbetstider\n\nDet \u00e4r vanligt med skiftarbete."}