{"text": "M\u00e5nga f\u00f6rfattare \u00e4r egna f\u00f6retagare. Det \u00e4r vanligt att f\u00f6rfattare arbetar inom ett annat yrke vid sidan av.\n\n### Arbetsuppgifter \n\nF\u00f6rfattare skriver b\u00f6cker inom sk\u00f6nlitteratur och facklitteratur. Romaner, deckare och poesi \u00e4r exempel p\u00e5 sk\u00f6nlitteratur. L\u00e4rob\u00f6cker, uppslagsverk, reseskildringar, kokb\u00f6cker och biografier \u00e4r exempel p\u00e5 facklitteratur. En del f\u00f6rfattare skriver barn- och ungdomsb\u00f6cker.\n\nArbetsprocessen f\u00f6r olika f\u00f6rfattare varierar. Grundl\u00e4ggande \u00e4r att utg\u00e5 ifr\u00e5n en id\u00e9 som sedan blir b\u00e4rande genom skapelseprocessen. F\u00f6rfattaren g\u00f6r research f\u00f6r att samla in kunskap och inspiration. Det \u00e4r viktigt att f\u00f6rfattaren l\u00e4ser andras b\u00f6cker, s\u00e4rskilt inom sitt litter\u00e4ra omr\u00e5de.\n\nF\u00f6rfattaren beh\u00f6ver hitta en egen stil och ett eget s\u00e4tt att uttrycka sig. Skrivandet \u00e4r en l\u00e5ng och kr\u00e4vande process som ibland tar flera \u00e5r. F\u00f6rfattaren skriver om texten flera g\u00e5nger. Mycket tid l\u00e4ggs p\u00e5 att fundera, pr\u00f6va och \u00f6verv\u00e4ga olika aspekter. Det \u00e4r vanligt att f\u00f6rfattaren l\u00e5ter n\u00e5gon testl\u00e4sa boken, till exempel en frist\u00e5ende lekt\u00f6r.\n\nN\u00e4r manuset \u00e4r f\u00e4rdigt finns det flera v\u00e4gar att g\u00e5 f\u00f6r att ge ut boken. Traditionell utgivning via ett f\u00f6rlag, egenutgivning eller utgivning via ett hybridf\u00f6rlag. Boken ges ofta ut i tryckt format, men andra former som e-bok och ljudbok f\u00f6rekommer.\n\nEtt f\u00f6rlag bed\u00f6mer om boken ska ges ut eller inte, majoriteten av de manus som skickas in antas inte. Ett traditionellt f\u00f6rlag finansierar utgivningen och ansvarar bland annat f\u00f6r att publicera och marknadsf\u00f6ra boken. Till f\u00f6rfattaren betalar de ut royalty, en slags ers\u00e4ttning, ofta ber\u00e4knad p\u00e5 varje s\u00e5lt exemplar av boken.\n\nEtt hybridf\u00f6rlag har samma tj\u00e4nster som ett traditionellt f\u00f6rlag, men f\u00f6rfattaren st\u00e5r sj\u00e4lv f\u00f6r hela eller delar av finansieringen. Egenutgivning inneb\u00e4r att f\u00f6rfattaren sj\u00e4lv finansierar utgivningen och st\u00e5r f\u00f6r arbetet kring publicering och marknadsf\u00f6ring.\n\nN\u00e4r boken \u00e4r utgiven presenterar f\u00f6rfattaren ofta boken i olika sammanhang, till exempel p\u00e5 m\u00e4ssor och hos bokhandlare.\n\n### Arbetsmilj\u00f6\n\nF\u00f6rfattare har ett ensamarbete och arbetar ofta hemma. Ett f\u00e5tal f\u00f6rfattare skriver i par."}