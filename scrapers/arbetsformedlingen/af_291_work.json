{"text": "Parkeringsvakter \u00e4r anst\u00e4llda hos kommuner, parkeringsbolag eller bevakningsf\u00f6retag.\n\n### Arbetsuppgifter\n\nParkeringsvakter ser till att parkerings- och stoppf\u00f6rbudsbest\u00e4mmelser f\u00f6ljs. Det inneb\u00e4r att bilar inte parkeras p\u00e5 till exempel \u00f6verg\u00e5ngst\u00e4llen, i lastzoner, p\u00e5 innerg\u00e5rdar eller i bostadsomr\u00e5den. De kontrollerar ocks\u00e5 att bara bilar som har parkeringstillst\u00e5nd f\u00f6r parkeringsplatser f\u00f6r r\u00f6relsehindrade anv\u00e4nder dessa platser. \n\nParkeringsvakter ser ocks\u00e5 till att inte obeh\u00f6riga parkerar p\u00e5 f\u00f6rhyrda parkeringsplatser samt att parkeringsavgifter betalas. I arbetsuppgifterna kan ocks\u00e5 ing\u00e5 att rapportera om till exempel h\u00e5l i gator och eller klotter. \n\nOm reglerna inte f\u00f6ljs skrivs en parkeringsanm\u00e4rkning/kontrollavgift. Parkeringsvakter ska kunna informera allm\u00e4nheten om de parkeringsregler som g\u00e4ller. \n\nDet \u00e4r viktigt att bem\u00f6ta allm\u00e4nheten p\u00e5 ett respektfullt s\u00e4tt. Under ett arbetspass kan parkeringsvakter f\u00e5 m\u00e5nga fr\u00e5gor fr\u00e5n personer i omgivningen. Det kan till exempel vara fr\u00e5gor om gatuadresser, olika s\u00e4tt att ta sig till en plats eller vilka kommunikationsmedel (till exempel buss eller tunnelbana) som \u00e4r b\u00e4st att anv\u00e4nda. D\u00e4rf\u00f6r \u00e4r det viktigt att parkeringsvakter har l\u00e4tt att kommunicera och kan ge bra information till de som fr\u00e5gar. \n\nDen tekniska utvecklingen har p\u00e5verkat parkeringsvakternas arbete. Idag \u00e4r det vanligare att man arbetar med en handdator som \u00e4r uppkopplad p\u00e5 olika databaser och kommunicera med andra under sitt arbetspass. Arbetet kan dock fortfarande utf\u00f6ras f\u00f6r hand. \n\n### Arbetstider\n\nParkerings\u00f6vervakning sker dygnet runt, vilket inneb\u00e4r att m\u00e5nga arbetar under alla tider p\u00e5 dygnet. Men de flesta parkeringsvakter arbetar dagtid. \n\n### Arbetsmilj\u00f6\n\nparkeringsvakter arbetar mycket utomhus.\n\nParkeringsvakter g\u00e5r mycket i sitt arbete och det kan bli m\u00e5nga kilometer p\u00e5 ett arbetspass. De flesta parkeringsvakter arbetar tv\u00e5 och tv\u00e5, men ensamarbete f\u00f6rekommer. Parkeringsvakter kan ocks\u00e5 patrullera med bil."}