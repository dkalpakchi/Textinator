{"text": "St\u00e4dare \u00e4r antingen anst\u00e4llda p\u00e5 det f\u00f6retag eller den organisation d\u00e4r st\u00e4dningen utf\u00f6rs eller av ett st\u00e4df\u00f6retag som utf\u00f6r st\u00e4dning p\u00e5 entreprenad. St\u00e4dare beh\u00f6vs \u00f6verallt - p\u00e5 exempelvis skolor, statliga myndigheter, sjukhus, hotell och industrier.&nbsp;Det finns \u00e4ven allt fler f\u00f6retag som erbjuder st\u00e4dhj\u00e4lp till privata hush\u00e5ll.\n\n### Arbetsuppgifter&nbsp;\n\nSt\u00e4dare genomf\u00f6r m\u00e5nga olika uppgifter f\u00f6r att h\u00e5lla rent. Vid st\u00e4dning kan man damma, moppa golv, t\u00f6mma papperskorgar och putsa f\u00f6nster. Man kan g\u00f6ra rent p\u00e5 allt ifr\u00e5n toaletter och omkl\u00e4dningsrum till trappuppg\u00e5ngar och matsalar. Olika st\u00e4dverktyg och reng\u00f6ringsmedel anv\u00e4nds till olika ytor. P\u00e5 industrier eller i stora lokaler anv\u00e4nds ofta st\u00e4dmaskiner f\u00f6r till exempel golvreng\u00f6ring.\n\nP\u00e5 en del arbetsplatser kombineras st\u00e4dningen med andra arbetsuppgifter. F\u00f6r att bredda arbetsuppgifterna och sin service knyter st\u00e4df\u00f6retagen ofta till sig andra uppdrag som till exempel arbete i telefonv\u00e4xel eller reception. Det blir allt vanligare att f\u00f6retag och organisationer k\u00f6per kompletta servicepaket, s\u00e5 kallade \u201d_facilitet-service_\u201d. D\u00e4r kan bland annat st\u00e4dning, arbete i telefonv\u00e4xel och reception, vaktm\u00e4steri, postutdelning, gr\u00e4sklippning, fruktleveranser och sk\u00f6tsel av kaffeautomater ing\u00e5 i uppdraget.\n\nSt\u00e4dare kan \u00e4ven vara specialiserade p\u00e5 en viss sorts st\u00e4dning, till exempel f\u00f6nsterputsning, industrist\u00e4dning eller st\u00e4dning av j\u00e4rnv\u00e4gsvagnar, bussar och flygplan.\n\nSt\u00e4dare kan arbeta ensamma eller i team. P\u00e5 vissa arbetsplatser \u00e4r st\u00e4darna organiserade i arbetslag med eget ansvar f\u00f6r budget, kompetensutveckling och marknadsf\u00f6ring av sina tj\u00e4nster."}