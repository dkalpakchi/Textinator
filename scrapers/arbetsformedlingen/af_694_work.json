{"text": "Fondf\u00f6rvaltare arbetar vanligen inom avdelningen f\u00f6r kapitalf\u00f6rvaltning hos en bank, ett f\u00f6rs\u00e4kringsbolag eller ett v\u00e4rdepappersbolag. Andra t\u00e4nkbara arbetsplatser \u00e4r fonder, stiftelser och industrif\u00f6retag med stor finansf\u00f6rvaltning. \n\n### Arbetsuppgifter\n\nFondf\u00f6rvaltare f\u00f6rvaltar de v\u00e4rdepapper som uppdragsgivaren \u00e4ger, till exempel aktier eller obligationer.\n\nFondf\u00f6rvaltaren \u00e4r ombud f\u00f6r uppdragsgivaren som \u00e4ger v\u00e4rdepappersportf\u00f6ljen. Mindre kundf\u00f6retag och privatpersoner k\u00f6per portf\u00f6ljf\u00f6rvaltning hos banker eller v\u00e4rdepappersbolag. St\u00f6rre institutionella f\u00f6retag har egna anst\u00e4llda fondf\u00f6rvaltare.\n\nV\u00e4rdepappersportf\u00f6ljer kr\u00e4ver st\u00e4ndig bevakning och f\u00f6r\u00e4ndring. Fondf\u00f6rvaltaren k\u00f6per och s\u00e4ljer v\u00e4rdepapper f\u00f6r att hela tiden trots olika omv\u00e4rldsf\u00f6r\u00e4ndringar uppfylla uppdragsgivarens m\u00e5l avseende till exempel avkastning och risk.\n\nDet \u00e4r viktigt att fondf\u00f6rvaltaren \u00e4r v\u00e4linformerad om vad som h\u00e4nder p\u00e5 marknaden och har n\u00e4ra samarbete med analytiker och m\u00e4klare. Fondf\u00f6rvaltaren f\u00f6ruts\u00e4tts ha en uppfattning om hur utvecklingen kan bli f\u00f6r att kunna mildra konsekvenserna av exempelvis en kommande r\u00e4nteh\u00f6jning."}