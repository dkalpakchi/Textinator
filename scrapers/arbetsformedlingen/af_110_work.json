{"text": "## Fritidspedagog/L\u00e4rare i fritidshem\n\nFritidspedagoger, och legitimerade l\u00e4rare i fritidshem, arbetar oftast p\u00e5 grundskolor, med barn i \u00e5ldern 6 - 12 \u00e5r. De arbetar p\u00e5 fritidshem under morgon och eftermiddag, men har \u00e4ven pedagogiska uppdrag i skolan d\u00e4remellan. Fritidspedagoger kan ocks\u00e5 arbeta med barn vid fritidsg\u00e5rdar eller p\u00e5 behandlingshem.\n\n### Arbetsuppgifter\n\nFritidspedagoger/L\u00e4rare i fritidshem arbetar vanligen p\u00e5 grundskolor med att skapa en meningsfull fritid f\u00f6re och efter skolan. Fritidshemmet \u00e4r ett komplement till skolan och styrs av samma l\u00e4roplan. I fritidshemmet blir dock undervisningen mer situationsstyrd, upplevelsebaserad och grupporienterad. Barnens fria lek ute och inne blandas med kunskaper i exempelvis matematik, spr\u00e5k och samh\u00e4llskunskap. Barnen ges utveckling genom att prova p\u00e5 olika aktiviteter s\u00e5 som att snickra, m\u00e5la, spela teater eller idrotta.\n\nMitt p\u00e5 dagen \u00e4r fritidspedagogerna inne i den vanliga skolan. Idag ing\u00e5r ofta ett praktisk-estetiskt \u00e4mne i utbildningen, till exempel bild, idrott och h\u00e4lsa, sl\u00f6jd eller musik. Om man f\u00e5r beh\u00f6righet i detta, eller n\u00e5got annat skol\u00e4mne, kan man undervisa i detta under dagen. Andra fritidspedagoger st\u00f6ttar olika l\u00e4rare p\u00e5 deras lektioner eller ordnar strukturerade rastaktiviteter f\u00f6r barnen utifr\u00e5n sin kunskap om l\u00e4rande i lek och utomhusmilj\u00f6er. Fritidspedagoger kan ocks\u00e5 f\u00e5 i uppdrag att planera st\u00f6rre tema-arbeten och projekt f\u00f6r eleverna. Viss tid g\u00e5r \u00e5t till m\u00f6ten och planering.\n\nFritidspedagogen har en viktig roll i arbetet mot mobbing och i att uppm\u00e4rksamma och lyssna p\u00e5 barn som beh\u00f6ver vuxenst\u00f6d. Vid behov samarbetar fritidspedagogen med v\u00e5rdnadshavare, skolsk\u00f6terska, kurator, psykolog eller socialtj\u00e4nst.\n\nFritidspedagoger kan \u00e4ven arbeta med \u00e4ldre ungdomar, p\u00e5 fritidsg\u00e5rdar eller behandlingshem. Arbetsuppgifterna varierar, men kretsar \u00e4ven d\u00e4r mycket kring att aktivera och utveckla ungdomarna genom att l\u00e5ta dem prova p\u00e5 olika estetiska och praktiska aktiviteter eller g\u00f6ra utflykter."}