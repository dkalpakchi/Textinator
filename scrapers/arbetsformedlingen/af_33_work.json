{"text": "En bergarbetare kan arbeta b\u00e5de ovan och under jord. Genom spr\u00e4ngning och borrning anpassar man berget utifr\u00e5n det bygge man arbetar med, som exempelvis anl\u00e4ggning av v\u00e4gar, broar eller husgrunder. N\u00e4r arbetsplatsen \u00e4r under jord kan det handla om att skapa tunnlar eller bergrum.\n\n### Arbetsuppgifter\n\nBergarbetaren formar berget s\u00e5 att det anpassas till bygget. Detta g\u00f6r man genom spr\u00e4ngning eller borrning. Vanligast \u00e4r att borrning sker maskinellt men vid mindre arbeten f\u00f6rekommer \u00e4ven borrning f\u00f6r hand.\n\nEfter borrningen laddas h\u00e5len med spr\u00e4ng\u00e4mnen. Det g\u00e4ller att kunna bed\u00f6ma bergets egenskaper, ha r\u00e4tt avst\u00e5nd mellan borrh\u00e5len och r\u00e4tt m\u00e4ngd spr\u00e4ng\u00e4mnen f\u00f6r att f\u00e5 r\u00e4tt effekt vid spr\u00e4ngningen. Innan spr\u00e4ngningen utf\u00f6r man en analys av berget och sj\u00e4lva placeringen av berget. Som bergarbetare kan man ocks\u00e5 lasta bort berg efter spr\u00e4ngningarna.\n\nInom vissa f\u00f6retag har man olika specialisering. Exempelvis kan man enbart borra alternativt enbart spr\u00e4nga. Bergarbetare kan ocks\u00e5 arbeta med att f\u00f6rst\u00e4rka berg och f\u00f6rhindra ras i till exempel bergrum. En annan viktig uppgift kan vara t\u00e4tning av sprickor med exempelvis cement.\n\nI arbetsuppgifterna ing\u00e5r ocks\u00e5 att sk\u00f6ta underh\u00e5llet av borraggregat och andra maskiner. Utrustningen \u00e4r i stor utstr\u00e4ckning datorstyrd.\n\n### Arbetsmilj\u00f6\n\nSom bergarbetare arbetar man mycket utomhus. Det f\u00f6rekommer ljud p\u00e5 byggarbetsplatserna som buller och vibrationer vilket g\u00f6r det viktigt att anv\u00e4nda h\u00f6rselskydd och skyddsutrustning.\n\nIbland arbetar man utanf\u00f6r sin hemort och \u00f6vernattar p\u00e5 orten d\u00e4r man arbetar."}