{"text": "Poliser \u00e4r anst\u00e4llda hos polismyndigheten och arbetar p\u00e5 poliskontor runt om i landet. \n\n### Arbetsuppgifter\n\nSom polis kan man ha m\u00e5nga olika arbetsuppgifter. Polisens k\u00e4rnverksamhet fokuserar p\u00e5 vardagsbrottslighet s\u00e5som inbrott, skadeg\u00f6relse, bedr\u00e4gerier, st\u00f6lder, snatterier eller misshandel. Arbete \u00e4r till st\u00f6rsta delen indelat i n\u00e4rpolis- och ingripandeverksamhet (d\u00e4r man hj\u00e4lper m\u00e4nniskor i n\u00f6d, ofta efter samtal till 112).\n\nPoliser arbetar mycket med brottsf\u00f6rebyggande arbete. Det kan vara att bevaka idrottsevenemang eller demonstrationer. Det kan ocks\u00e5 vara att samverka med andra akt\u00f6rer i samh\u00e4llet f\u00f6r att minska brottsligheten. Poliser kan till exempel arbeta med narkotikakampanjer tillsammans med skola eller socialtj\u00e4nst. Mycket av det brottsf\u00f6rebyggande arbetet \u00e4r riktat mot ungdomar.\n\nF\u00f6rutom att f\u00f6rebygga brott arbetar polisen med att bek\u00e4mpa den brottslighet som finns i samh\u00e4llet. Brotten som utreds \u00e4r till st\u00f6rsta del inbrott, skadeg\u00f6relse, bedr\u00e4gerier, st\u00f6lder och misshandel. En stor del av polisens vardagliga arbete inneb\u00e4r utrednings\u00e5tg\u00e4rder som att ta upp anm\u00e4lningar, h\u00e5lla f\u00f6rh\u00f6r och ta f\u00f6rem\u00e5l i beslag. Varje brott inneb\u00e4r alltid noggrann dokumentation och d\u00e4rf\u00f6r tillbringar \u00e4ven en polis i yttre tj\u00e4nst mycket arbetstid inomhus framf\u00f6r datorn. \n\nSpaning, brottsutredning och kriminalunderr\u00e4ttelser \u00e4r ocks\u00e5 uppgifter en polis kan ha. Med kriminalunderr\u00e4ttelse menas att man unders\u00f6ker brottslighet, brottslingarna samt brottsfenomen. Syftet kan till exempel vara att ta reda p\u00e5 varf\u00f6r det sker en hel del r\u00e5n i ett omr\u00e5de under en viss tid, s\u00e5 att man kan f\u00f6rebygga eller motarbeta brottsligheten p\u00e5 ett b\u00e4ttre s\u00e4tt.\n\nEn kriminaltekniker \u00e4r en polis som arbetar med att unders\u00f6ka brottsplatser f\u00f6r att hitta bevis som anv\u00e4nds vid brottsutredningar. Det kan till exempel vara fingeravtryck, DNA eller skosp\u00e5r. \n\nDe flesta poliser b\u00f6rjar arbeta med n\u00e5gon typ av yttre tj\u00e4nst s\u00e5som n\u00e4rpolis, ordningspolis eller trafikpolis. Poliser kan \u00e4ven arbeta i nationella insatsstyrkan, inom s\u00e4kerhetspolisen, som ridande polis eller hundf\u00f6rare f\u00f6r att n\u00e4mna n\u00e5gra exempel."}