{"text": "Vanligaste arbetsgivarna \u00e4r ofta idrottsf\u00f6reningar, landsting och kommuner. Idrottstr\u00e4nare \u00e5terfinns p\u00e5 alla niv\u00e5er i landet, p\u00e5 klubb-, distrikts- och p\u00e5 elit/landslagsniv\u00e5 eller p\u00e5 idrottsgymnasium. Det finns m\u00e5nga olika idrotter och de flesta idrottstr\u00e4nare \u00e4r inriktade p\u00e5 en s\u00e4rskild idrott som till exempel fotboll, golf, tennis, ishockey, friidrott, simning, travsport, skid\u00e5kning eller segling. Inom Riksidrottsf\u00f6rbundet finns totalt 70 olika idrottsf\u00f6rbund representerade. \n\n### Arbetsuppgifter\n\nF\u00f6r en&nbsp;idrottstr\u00e4nare&nbsp;inneb\u00e4r arbetet bland annat att planera tr\u00e4ningar, f\u00f6rdela tider mellan olika grupper och lag eller ansvara f\u00f6r att nya tr\u00e4nare utbildas. Tr\u00e4naren planerar och h\u00e5ller sig informerad om t\u00e4vlingar, matcher och turneringar. En del idrottstr\u00e4nare har \u00e4ven budgetansvar och sk\u00f6ter materialink\u00f6p, planerar och bokar resor och tr\u00e4ningsl\u00e4ger samt deltar i styrelsem\u00f6ten och ansvarar f\u00f6r att informera press, radio och TV. Instrukt\u00f6rsdelen best\u00e5r av att instruera ut\u00f6varna i idrotten, att h\u00e5lla i tekniktr\u00e4ningar och i fysisk tr\u00e4ning samt att vara med p\u00e5 matcher och t\u00e4vlingar.\n\nTr\u00e4ningsledare&nbsp;leder tr\u00e4ning inom motionsanl\u00e4ggningar eller h\u00e5ller i motionspass p\u00e5 arbetsplatser. Exempel p\u00e5 det \u00e4r aerobicinstrukt\u00f6rer, styrkeinstrukt\u00f6rer eller gymnastikledare, beroende p\u00e5 inriktning. En v\u00e4xande marknad f\u00f6r idrottstr\u00e4nare \u00e4r att vara&nbsp;personlig tr\u00e4nare&nbsp;vilket inneb\u00e4r att instruera och hj\u00e4lpa enskild person med fysisk tr\u00e4ning och/eller mental tr\u00e4ning.\n\nIdrottstr\u00e4nare m\u00e5ste ofta anpassa sin arbetstid efter tr\u00e4ningar, t\u00e4vlingar och matcher. Det handlar ofta om att arbeta kv\u00e4llar, helger och tidiga morgnar. Resor av varierande l\u00e4ngd till matcher, t\u00e4vlingar och tr\u00e4ningsl\u00e4ger ing\u00e5r i arbetet. Heltidsanst\u00e4llda idrottstr\u00e4nare \u00e4r en liten yrkesgrupp och finns fr\u00e4mst inom lagidrotter och individuella idrotter. Heltids- och deltidsanst\u00e4llda tr\u00e4nare \u00e4r ofta b\u00e5de ledare och instrukt\u00f6rer med m\u00e5nga olika arbetsuppgifter."}