{"text": "Bist\u00e5ndsbed\u00f6mare arbetar ofta inom kommunens v\u00e5rd- och omsorgs- eller socialf\u00f6rvaltning. Vanliga arbetsuppgifter \u00e4r utredning, dokumentation samt m\u00f6ten med ber\u00f6rda parter i de \u00e4renden man arbetar med. \n\n### Arbetsuppgifter\n\nBist\u00e5ndsbed\u00f6maren tar beslut utifr\u00e5n insamlad information och g\u00e4llande lagstiftning om vem som har r\u00e4tt till st\u00f6d. Arbetet st\u00e4ller h\u00f6ga krav p\u00e5 dokumentation eftersom utredningarna m\u00e5ste dokumenteras och motiveras v\u00e4l. \n\nBist\u00e5ndsbed\u00f6mare tr\u00e4ffar och bes\u00f6ker ofta den person som \u00e4rendet man arbetar med ber\u00f6r. Det \u00e4r ocks\u00e5 vanligt att tr\u00e4ffa dennes anh\u00f6riga eller gode man. Genom hembes\u00f6k och samtal kring personens situation inh\u00e4mtar bist\u00e5ndsbed\u00f6maren information f\u00f6r att kunna g\u00f6ra en bed\u00f6mning om r\u00e4tt till bist\u00e5nd. I arbetet ing\u00e5r \u00e4ven att f\u00f6lja upp bist\u00e5nd f\u00f6r att utreda om bist\u00e5ndet b\u00f6r f\u00f6r\u00e4ndras p\u00e5 n\u00e5got s\u00e4tt efter en tid. \n\nDet \u00e4r viktigt att man som bist\u00e5ndsbed\u00f6mare kan ta beslut som kan upplevas som sv\u00e5ra eller livsavg\u00f6rande f\u00f6r den som s\u00f6ker hj\u00e4lp. Bist\u00e5ndsbed\u00f6maren beh\u00f6ver d\u00e4rf\u00f6r kunna framf\u00f6ra information p\u00e5 ett korrekt och tydligt s\u00e4tt, d\u00e4rf\u00f6r \u00e4r det ocks\u00e5 viktigt att man kan uttrycka sig v\u00e4l i b\u00e5de tal- och skrift."}