{"text": "## Landskapsarkitekter och landskapsingenj\u00f6rer\n\nDe flesta landskapsarkitekter och landskapsingenj\u00f6rer \u00e4r anst\u00e4llda hos privata konsultfirmor eller driver eget f\u00f6retag. Flera arbetar ocks\u00e5 p\u00e5 kommunernas stadsarkitektkontor eller tekniska f\u00f6rvaltningar.\n\n### Arbetsuppgifter \n\nLandskapsarkitekter arbetar med att planera och f\u00f6rb\u00e4ttra v\u00e5r yttre milj\u00f6. Arbetet kan inneb\u00e4ra att ta fram ritningar och modeller p\u00e5 st\u00f6rre bostads- och industriomr\u00e5den, men \u00e4ven enskilda gator, torg och parker. Utifr\u00e5n olika behov, \u00f6nskem\u00e5l och krav tar man fram l\u00f6sningar som \u00e4r v\u00e4l fungerande f\u00f6r \u00e4ndam\u00e5let men \u00e4ven ur ekonomiskt, ekologiskt och estetiskt perspektiv. Specifika uppdrag kan vara att planera f\u00f6r hur en ny stadsdel ska se ut s\u00e5 att befolkningen f\u00e5r en vacker och trivsam boendemilj\u00f6. Ner p\u00e5 detaljniv\u00e5 kan det handla om att besluta vilken typ av plantering som ska finnas p\u00e5 omr\u00e5det f\u00f6r att g\u00f6ra det s\u00e5 attraktivt som m\u00f6jligt. \n\nLandskapsarkitekter kan ocks\u00e5 arbeta med utredning och till exempel unders\u00f6ka vilka konsekvenser ett bygge kan f\u00e5 ur olika aspekter. Det kan bland annat vara vilken p\u00e5verkan ett v\u00e4gbygge har p\u00e5 friluftslivet eller milj\u00f6n i ett omr\u00e5de.\n\nLandskapsingenj\u00f6rer kan ocks\u00e5 arbeta med att utforma utemilj\u00f6er, men fokuserar ofta mer p\u00e5 projektering och planering av sj\u00e4lva byggandet. I detta ing\u00e5r att g\u00f6ra ekonomiska kalkyler och skriva underlag som i detalj beskriver allt arbete som ska g\u00f6ras. Dessutom ansvarar man ofta f\u00f6r kontakter med andra specialister och upphandling av tj\u00e4nster som teamet sj\u00e4lvt inte ska utf\u00f6ra. Det \u00e4r vanligt att landskapsingenj\u00f6rer \u00e4r projektledare och leder det team som ska utf\u00f6ra arbetet i samband med en ny anl\u00e4ggning.\n\nB\u00e5de landskapsarkitekter och landskapsingenj\u00f6rer kan ocks\u00e5 arbeta med att f\u00f6rvalta utemilj\u00f6n. Det inneb\u00e4r att se till att de milj\u00f6er som redan finns sk\u00f6ts och utvecklas p\u00e5 b\u00e4sta m\u00f6jliga s\u00e4tt."}