{"text": "## Kock\n\nKockar arbetar ofta inom hotell- och restaurangn\u00e4ringen. Till exempel p\u00e5 restauranger, i personalmatsalar eller p\u00e5 hotell. Kockar arbetar ocks\u00e5 i stork\u00f6k eller provk\u00f6k, i matbutiker eller inom livsmedelsindustrin. \n\n### Arbetsuppgifter\n\nKockar som jobbar p\u00e5 restauranger eller hotell arbetar ofta med att tillaga flera olika matr\u00e4tter enligt g\u00e4sternas best\u00e4llningar, s\u00e5 kallad \u00e0 la carte. I stork\u00f6k, till exempel p\u00e5 sjukhus eller i personalrestauranger tillagas d\u00e4remot ofta ett f\u00e5tal r\u00e4tter som g\u00f6rs i stora m\u00e4ngder. \n\nAtt planera och f\u00f6rbereda maten \u00e4r en stor del i kockarnas arbete. I k\u00f6ket f\u00f6rbereder kocken ingredienserna till de r\u00e4tter som ska tillagas. Det kan till exempel inneb\u00e4ra att skala och hacka gr\u00f6nsaker eller g\u00f6ra grunden till s\u00e5ser eller soppor. Att baka br\u00f6d kan ocks\u00e5 ing\u00e5 i jobbet. Kocken kan ocks\u00e5 ansvara f\u00f6r att g\u00f6ra menyer och att ifr\u00e5n dem planera och g\u00f6ra ink\u00f6p av varor. \n\nKockar har ett kreativt och skapande arbete d\u00e4r det \u00e4r bra att vara intresserad av att laga nya matr\u00e4tter och testa olika smakkombinationer. Man ska ocks\u00e5 presentera maten p\u00e5 ett tilltalande s\u00e4tt n\u00e4r den ska serveras till g\u00e4sterna. \n\nHygien \u00e4r v\u00e4ldigt viktig i ett k\u00f6k. Kockar m\u00e5ste h\u00e5lla sin arbetsplats ren och hantera alla livsmedel p\u00e5 ett hygieniskt s\u00e4tt. Det \u00e4r viktigt att ha kunskap om ingredienserna i maten och kunna redovisa dem s\u00e5 att g\u00e4ster som till exempel har en allergi kan g\u00f6ra r\u00e4tt val fr\u00e5n menyn. \n\nKocken kan ha en arbetsledande roll, om det finns fler kockar utses ofta en till f\u00f6rste kock.  \nI ett st\u00f6rre restaurangk\u00f6k kan det finnas souschefer som arbetsledare. K\u00f6kschefer eller k\u00f6ksm\u00e4stare leder arbetet i k\u00f6ket och planerar ink\u00f6p och matsedlar samt har ekonomiskt ansvar. K\u00f6kschefer som arbetar ombord p\u00e5 fartyg kallas kocksteward. \n\n### Arbetsmilj\u00f6\n\nArbetsmilj\u00f6n i k\u00f6ket kan vara varm och ljudniv\u00e5n kan vara h\u00f6g. Tunga lyft f\u00f6rekommer och det \u00e4r viktigt att arbeta p\u00e5 ett ergonomiskt s\u00e4tt. Tempot kan vara h\u00f6gt under vissa tider p\u00e5 dagen. \n\n### Arbetstider\n\nEn del kockar arbetar dagtid men oftast har man schemalagda arbetstider med kv\u00e4lls- och helgarbete."}