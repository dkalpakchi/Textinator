{"text": "## Djursk\u00f6tare\n\nDjursk\u00f6tare arbetar i lantbruket p\u00e5 g\u00e5rdar med djur eller som avbytare. Avbytare jobbar ofta genom en egen firma eller som anst\u00e4llda p\u00e5 flera g\u00e5rdar. H\u00e4stsk\u00f6tare arbetar i stall, ridskolor eller vid stuterier. Djurv\u00e5rdare arbetar p\u00e5 djurparker. Man kan \u00e4ven driva eget f\u00f6retag.\n\n### Arbetsuppgifter\n\nSom djursk\u00f6tare sk\u00f6ter man utfordring, mj\u00f6lkning, renh\u00e5llning och f\u00f6rflyttning av djur. Man ber\u00e4knar foderm\u00e4ngder, blandar foder och utfodrar djuren vid best\u00e4mda tider. Djursk\u00f6taren hanterar \u00e4ven olika utg\u00f6dslingssystem d\u00e4r djurens avf\u00f6ring tas omhand. Man ger djuren nytt str\u00f6 p\u00e5 liggplatser och h\u00e5ller rent. Djursk\u00f6taren kontrollerar de djur som \u00e4r p\u00e5 bete, ser till att det finns vatten och s\u00e4tter upp st\u00e4ngsel.\n\nEn viktig uppgift \u00e4r att kontrollera att djuren \u00e4r friska och f\u00f6rebygga sjukdomar. En del v\u00e5rd kan djursk\u00f6taren utf\u00f6ra p\u00e5 egen hand, vid sv\u00e5rare sjukdomar kontaktar man veterin\u00e4r.\n\nSeminering kan vara en arbetsuppgift f\u00f6r djursk\u00f6tare och inneb\u00e4r att man befruktar hondjur p\u00e5 konstgjord v\u00e4g. Vid f\u00f6rlossningar har djursk\u00f6taren en \u00f6vervakande roll, ibland m\u00e5ste djursk\u00f6taren hj\u00e4lpa djuret att f\u00f6da. \n\nUt\u00f6ver djursk\u00f6tsel ing\u00e5r ofta underh\u00e5ll och enklare reparationer av maskiner och teknik som anv\u00e4nds i arbetet. Det \u00e4r vanligt att man som djursk\u00f6tare beh\u00f6ver k\u00f6ra traktor i arbetet. \n\nI h\u00e4stsk\u00f6tarens arbete ing\u00e5r, f\u00f6rutom sk\u00f6tsel av djuren, ofta att motionera h\u00e4starna. H\u00e4stsk\u00f6tare tar hand om utrustning som sadlar eller selar. De som sk\u00f6ter t\u00e4vlingsh\u00e4star f\u00f6rbereder h\u00e4star inf\u00f6r transport och t\u00e4vling. Arbete i travstall eller med t\u00e4vlingsh\u00e4star inneb\u00e4r ofta resor i jobbet. \n\nF\u00f6r den som arbetar som djurv\u00e5rdare p\u00e5 djurpark kan det \u00e4ven ing\u00e5 i arbetet att ge information till barn och andra bes\u00f6kare. Djurv\u00e5rdaren informerar om djuren, deras naturliga milj\u00f6 och om samspelet mellan djur och m\u00e4nniska. I vissa djurparker kan man arbeta som guide.\n\nMan kan \u00e4ven arbeta som uppf\u00f6dare eller sk\u00f6tare av s\u00e4llskapsdjur s\u00e5som hundar. Man kan till exempel arbeta med p\u00e4lsv\u00e5rd f\u00f6r djur eller med att driva kattpensionat eller hunddagis. \n\n### Arbetstider \n\nDjursk\u00f6tare arbetar ofta p\u00e5 oregelbundna tider. Djur beh\u00f6ver sk\u00f6tsel \u00e4ven p\u00e5 helger, kv\u00e4llar och tidiga morgnar."}