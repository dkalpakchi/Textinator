{"text": "Slaktare \u00e4r anst\u00e4llda p\u00e5 ett slakteri f\u00f6r en viss typ av djur som m\u00e5ste vara godk\u00e4nda enligt EU-f\u00f6rordning. Styckare kan arbeta p\u00e5 ett slakteri, i ett styckningsf\u00f6retag eller i en butik.\n\n### Arbetsuppgifter \n\nDjuren transporteras till slakterier d\u00e4r de besiktigas av en officiell veterin\u00e4r. D\u00e4refter bed\u00f6vas djuret med olika bed\u00f6vningsmetoder innan det avlivas genom avblodning.\n\nEfter djurhantering, avlivning och avblodning krokas slaktkroppen upp p\u00e5 en bana i taket. Grisar tv\u00e4ttas, sk\u00e5llas och avh\u00e5ras medan n\u00f6tdjur avhudas. Slaktkroppen f\u00f6rflyttas sedan till en annan plats i slakthallen d\u00e4r andra slaktare tar emot kroppen f\u00f6r urtagning av in\u00e4lvor. D\u00e4refter klyvs slaktkroppen. Klassificeras, v\u00e4gs och kyls ned. Inre organ, tarmar, hud, fett och ben tas tillvara. En officiell veterin\u00e4r besiktigar \u00e4ven slaktkroppen, de urtagna inre organen och tarmarna. \n\nStyckare tar vid efter slaktarens arbete. F\u00f6rst grovstyckas slaktkroppen, antingen liggande eller h\u00e4ngande p\u00e5 en krok. D\u00e4refter skiljs k\u00f6ttet fr\u00e5n benet, detaljerna sk\u00e4rs ut och fettet tas bort. Styckare \u00e4r ett hantverksyrke och de flesta moment g\u00f6rs f\u00f6r hand med en kniv. Styckare kan vara specialiserade p\u00e5 vissa uppgifter, men arbetsrotation \u00e4r vanligt.\n\nI en dagligvarubutik \u00e4r styckaren oftast sj\u00e4lv ansvarig f\u00f6r att stycka ut alla delar och f\u00f6rpacka varorna. Butiksstyckare har ett serviceinriktat arbete eftersom kontakt med kunder ing\u00e5r i arbetet.\n\nEfter slaktarens och styckarens arbete tar charkuteristen \u00f6ver. I arbetet ing\u00e5r att f\u00f6rbereda och salta olika k\u00f6ttvaror samt att tillverka charkuterivaror, som till exempel leverpastej och blodpudding. M\u00e5nga av arbetsmomenten som hackning, malning av r\u00e5varor, dosering samt oftast \u00e4ven kokning, r\u00f6kning och ugnsbakning utf\u00f6rs idag maskinellt.\n\n### Arbetsmilj\u00f6\n\nSlaktare och styckare jobbar i arbetslag. Inom arbetslaget roterar man oftast mellan arbetsuppgifterna. Arbetet utf\u00f6rs i en kylig arbetsmilj\u00f6. \n\nSlaktare och styckare m\u00e5ste vara noggranna med hygienen. Utrustning f\u00f6r handtv\u00e4tt, reng\u00f6ring och desinfektion ska finnas tillg\u00e4nglig p\u00e5 arbetsplatsen."}