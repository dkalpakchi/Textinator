{"text": "## Journalist\n\nSom journalist arbetar man inom press, radio och tv. Journalisten intervjuar, producerar nyheter, reportage och notiser till webb, papperstidning, radio eller tv. En journalist beh\u00f6ver vara duktig p\u00e5 att skriva, vara nyfiken, intresserad av samh\u00e4llsfr\u00e5gor och tycka om att m\u00f6ta m\u00e4nniskor.\n\n### Arbetsuppgifter\n\nJournalisten arbetar med att f\u00f6rs\u00f6rja samh\u00e4llet med information och nyheter. Journalisten har en objektiv och granskande roll i samh\u00e4llet och jobbar utifr\u00e5n pressregler. Pressreglerna inneh\u00e5ller ett antal best\u00e4mmelser om hur man inom press, radio och tv ska arbeta f\u00f6r att v\u00e4rna om yttrandefriheten, objektiviteten och f\u00f6rtroendet f\u00f6r journalistiken. D\u00e4rf\u00f6r \u00e4r det viktigt att nyheter och information man publicerar \u00e4r korrekt och faktam\u00e4ssig.\n\nJournalisten s\u00f6ker ofta sj\u00e4lv upp nyheter och intervjupersoner. Genom publiken kan man f\u00e5 v\u00e4rdefulla tips p\u00e5 vad som h\u00e4nder ute i samh\u00e4llet. Som journalist pratar man med folk n\u00e4stan dagligen genom intervjuer och research f\u00f6r att slutligen bli klar med exempelvis ett reportage f\u00f6r publicering, tryck eller s\u00e4ndning. Journalisten jobbar alltid under en deadline. Det betyder att materialet skickas in till tryck och publicering s\u00e5 snabbt som m\u00f6jligt eller senast en viss tid under arbetsdagen. G\u00e4ller det s\u00e4ndning s\u00e5 har man vissa h\u00e5lltider att f\u00f6rh\u00e5lla sig till.\n\nJournalistens roll utvecklas allt mer till en multijournalistisk roll. Det \u00e4r vanligt att journalisten sj\u00e4lv fotograferar bilder till reportage, artiklar eller nyhetsnotiser. Man arbetar ofta som allm\u00e4nreporter och g\u00f6r reportage om allt fr\u00e5n nyheter, inredning till sport. Det g\u00f6r det extra viktigt att vara intresserad av samh\u00e4llet i stort och vara teknisk f\u00f6r att kunna jobba brett.\n\nAtt filma sina reportage f\u00f6rekommer men \u00e4r vanligast inom tv och radio. \u00c4ven dags- kv\u00e4lls och lokaltidningar ut\u00f6kar sitt utbud av r\u00f6rliga reportage genom webb-tv.\n\n### Arbetstider\n\nDet \u00e4r vanligt att man som journalist arbetar som frilans och utf\u00f6r jobb \u00e5t olika medier, magasin och tidningar. Det \u00e4r ocks\u00e5 vanligt att vara anst\u00e4lld via bemanningsf\u00f6retag f\u00f6r att sedan bli uthyrd till arbetsgivare. Det \u00e4r vanligt att jobba b\u00e5de kv\u00e4llar och helger."}