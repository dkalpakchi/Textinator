{"text": "Systemutvecklare arbetar till exempel p\u00e5 f\u00f6retag som \u00e4r inriktade mot mjuk- och h\u00e5rdvaruutveckling inom IT-omr\u00e5det. De kan ocks\u00e5 arbeta inom andra branscher d\u00e4r IT-systemen \u00e4r en b\u00e4rande del av tj\u00e4nsterna eller produkterna som p\u00e5 banker, inom handeln eller industrin. De kan ocks\u00e5 jobba som konsulter inom organisationer och myndigheter.\n\n### Arbetsuppgifter \n\nSystemutvecklare arbetar med att utveckla nya IT-system eller vidareutveckla befintliga system. Oftast finns det inslag av b\u00e5de programmering och systemutveckling i jobbet. Det \u00e4r vanligast att systemutvecklaren sj\u00e4lv programmerar, men de kan \u00e4ven l\u00e4mna instruktioner till programmerare som konstruerar datasystemet.\n\nIT-utveckling startar oftast med en projektid\u00e9 eller ett behov hos den verksamhet som beh\u00f6ver ett IT-system. Den id\u00e9n utvecklas sedan i samverkan mellan best\u00e4llaren och utvecklaren d\u00e4r man jobbar i korta tidsatta utvecklingssteg, s\u00e5 kallat agilt arbetss\u00e4tt. \n\nSystemutvecklaren beh\u00f6ver f\u00f6rst\u00e5 de problem f\u00f6retaget vill l\u00f6sa med systemet och vilka krav detta st\u00e4ller. F\u00f6r att ta reda p\u00e5 det samarbetar man med dem som ska anv\u00e4nda systemet och skaffar sig goda kunskaper om den verksamhet som f\u00f6retaget bedriver.\n\nUtifr\u00e5n faktainsamlingen bygger systemutvecklaren, tillsammans med anv\u00e4ndarna, upp datamodeller f\u00f6r att beskriva verksamhetens m\u00e5l, processer, rutiner, objekt och informationsbehov. Utifr\u00e5n dessa definierar man vilka krav som st\u00e4lls p\u00e5 systemet. Man st\u00e4mmer hela tiden av f\u00f6rslagen p\u00e5 l\u00f6sningar med de som best\u00e4llt och ska anv\u00e4nda systemet. Ofta utbildar man och handleder de som ska anv\u00e4nda systemet.\n\nIbland \u00e4r systemutvecklare specialiserade p\u00e5 en viss del i utvecklingen av nya system. Till systemutvecklingsgruppen h\u00f6r ocks\u00e5 IT- eller systemarkitekten som har mer \u00f6vergripande uppgifter. \n\nMjukvaruutvecklare och applikationsutvecklare kan anses vara varianter av systemutvecklare. Dessa ansvarar f\u00f6r mer avgr\u00e4nsade delar av system. \u00c4ven webbutvecklare \u00e4r en variant av systemutvecklare som utvecklar webbapplikationer.\n\nDe som utvecklar system f\u00f6r att styra maskiner och robotar inom industrin kallas ofta systemkonstrukt\u00f6rer eller systemingenj\u00f6rer."}