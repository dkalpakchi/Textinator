{"text": "Arbetsmilj\u00f6ingenj\u00f6rer kan vara anst\u00e4llda p\u00e5 sm\u00e5 eller stora f\u00f6retag inom privata n\u00e4ringslivet eller inom andra organisationer som kommuner, landsting och myndigheter. De kan ocks\u00e5 vara anst\u00e4llda inom f\u00f6retagsh\u00e4lsov\u00e5rden eller inom teknikkonsultf\u00f6retag och arbetar d\u00e5 som konsult mot f\u00f6retag. \n\nYrkeshygieniker och arbets- och milj\u00f6hygieniker arbetar p\u00e5 arbets- och milj\u00f6medicinska kliniker p\u00e5 f\u00f6retag och kliniker som drivs av landstingen runt om i Sverige, exempelvis vid de stora universitetssjukhusen. Stora industrier anst\u00e4ller yrkeshygieniker och arbets- och milj\u00f6hygieniker samt arbetsmilj\u00f6ingenj\u00f6rer.\n\n### Arbetsuppgifter\n\nArbetsmilj\u00f6ingenj\u00f6rer fungerar som opartisk expert p\u00e5 arbetsmilj\u00f6fr\u00e5gor. M\u00e5let med arbetet \u00e4r att skapa en god arbetsmilj\u00f6 och minimera riskerna f\u00f6r att m\u00e4nniskor skadas eller f\u00e5r besv\u00e4r av arbetsmilj\u00f6n. Vissa arbetsmilj\u00f6ingenj\u00f6rer \u00e4r specialiserade, till exempel p\u00e5 klimat, kemiska h\u00e4lsorisker, psykosocial arbetsmilj\u00f6 eller organisationsfr\u00e5gor, medan andra \u00e4r generalister.\n\n### \n\nDe arbetsmilj\u00f6ingenj\u00f6rer som arbetar inom ett f\u00f6retag blir specialist p\u00e5 det aktuella f\u00f6retagets utmaningar. Stora f\u00f6retag kan ha flera arbetsmilj\u00f6ingenj\u00f6rer anst\u00e4llda, medan det inom mindre f\u00f6retag \u00e4r vanligt att arbeta med olika typer av uppdrag inom en och samma tj\u00e4nst, till exempel strategiska h\u00e4lso-, milj\u00f6- och arbetsmilj\u00f6fr\u00e5gor och s\u00e4kerhetsfr\u00e5gor. Det systematiska arbetsmilj\u00f6arbetet och att g\u00f6ra l\u00f6pande kontroller av arbetsmilj\u00f6n \u00e4r vanliga arbetsuppgifter. \n\nArbetsmilj\u00f6ingenj\u00f6rer arbetar med kartl\u00e4ggning och analys av m\u00e5nga olika typer av arbetsmilj\u00f6fr\u00e5gor, bland annat olycksrisker, stress, buller, vibrationer, str\u00e5lning och farliga \u00e4mnen. \u00c4ven faktorer som belysning, ventilation och luftkvalitet ing\u00e5r. F\u00f6rutom den fysiska arbetsmilj\u00f6n studerar de organisationen och dess p\u00e5verkan p\u00e5 de anst\u00e4lldas arbetsmilj\u00f6. En d\u00e5ligt organiserad arbetsplats kan skapa stress och andra arbetsmilj\u00f6problem. Arbetsmilj\u00f6ingenj\u00f6rer kan medverka som expert vid skyddsronder p\u00e5 arbetsplatser.\n\nResultatet av kartl\u00e4ggning, eventuella m\u00e4tningar och analyser presenteras ofta i en rapport. Arbetsmilj\u00f6ingenj\u00f6rens uppgift \u00e4r att redovisa problemen f\u00f6r f\u00f6retagets ledning och ge f\u00f6rslag p\u00e5 eller i samarbete med f\u00f6retagets representanter utveckla l\u00f6sningar. Arbetsmilj\u00f6ingenj\u00f6ren kan ocks\u00e5 medverka vid planering av f\u00f6r\u00e4ndringar. och God samarbetsf\u00f6rm\u00e5ga b\u00e5de med chefer, skyddsombud och anst\u00e4llda \u00e4r en f\u00f6ruts\u00e4ttning f\u00f6r att arbetsmilj\u00f6ingenj\u00f6ren ska kunna \u00e5stadkomma bra resultat.\n\nSamarbete \u00e4r alltid en viktig del av en arbetsmilj\u00f6ingenj\u00f6rers arbete. N\u00e4r f\u00f6retaget ska \u00e4ndra sin produktion eller organisation, bygga nytt eller bygga om kan arbetsmilj\u00f6ingenj\u00f6ren delta i arbetet hela v\u00e4gen fr\u00e5n planering till inflyttning s\u00e5 att arbetsmilj\u00f6n redan fr\u00e5n b\u00f6rjan blir s\u00e5 bra som m\u00f6jligt. De samarbetar med chefer, arbetsledare, skyddsombud och \u00f6vrig personal p\u00e5 arbetsplatserna men ocks\u00e5 med till exempel den medicinska personalen p\u00e5 f\u00f6retagsh\u00e4lsov\u00e5rden. De samverkar \u00e4ven med myndigheter inom arbetsmilj\u00f6omr\u00e5det, till exempel Arbetsmilj\u00f6verket och Kemikalieinspektionen. En del arbetsmilj\u00f6ingenj\u00f6rer samarbetar med forskare i olika projekt.\n\nArbetsmilj\u00f6ingenj\u00f6rer uppdaterar l\u00f6pande sina kunskaper om till exempel nya lagar och best\u00e4mmelser eller ny forskning och teknikutveckling p\u00e5 arbetsmilj\u00f6omr\u00e5det. Arbetsmilj\u00f6ingenj\u00f6rer f\u00f6rmedlar i sin tur kunskaperna till f\u00f6retagets ledning och anst\u00e4llda via personliga m\u00f6ten, informationsblad, telefonr\u00e5dgivning, konferenser och utbildningar. \n\nArbetsmilj\u00f6samordnare kan ha likartade arbetsuppgifter som arbetsmilj\u00f6ingenj\u00f6rer.   \nArbetsmilj\u00f6ingenj\u00f6rer kallades tidigare skyddsingenj\u00f6rer. B\u00e5da yrkestitlarna anv\u00e4nds fortfarande men skyddsingenj\u00f6r \u00e4r p\u00e5 v\u00e4g bort som yrkestitel. Det speglar ocks\u00e5 en f\u00f6r\u00e4ndring av yrkesrollen, fr\u00e5n skyddsarbete till ett arbete som mer handlar om att bidra till att skapa en bra arbetsmilj\u00f6 och bidra till att varje individs f\u00f6ruts\u00e4ttningar tas tillvara. \n\nYrkeshygieniker och arbets- och milj\u00f6hygieniker arbetar ocks\u00e5 f\u00f6r en god arbetsmilj\u00f6 genom att g\u00f6ra tekniska arbetsmilj\u00f6unders\u00f6kningar eller milj\u00f6kartl\u00e4ggningar. Arbetet kan handla om b\u00e5de arbetsmilj\u00f6 och yttre milj\u00f6. P\u00e5 klinikerna \u00e4r arbetet inriktat p\u00e5 patienter och patientutredningar och forskning. Man kan ocks\u00e5 arbeta med m\u00e4tningar av olika slag, till exempel f\u00f6r att konstatera vilka halter av olika luftf\u00f6roreningar som finns p\u00e5 en arbetsplats och g\u00f6ra riskbed\u00f6mningar. Fr\u00e5gorna r\u00f6r till exempel kemiska och biologiska h\u00e4lsorisker, buller, str\u00e5lning med flera fysikaliska faktorer. Utredningar av arbetsskador ing\u00e5r i jobbet f\u00f6r m\u00e5nga yrkes- och milj\u00f6hygieniker. \u00c4ven forskning och utbildning \u00e4r en del av arbetet."}