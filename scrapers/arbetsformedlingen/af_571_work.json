{"text": "P\u00e5 ett litet f\u00f6retag eller organisation kan administrat\u00f6ren vara alltiallo, lite som spindeln i n\u00e4tet, medan man p\u00e5 ett st\u00f6rre f\u00f6retag, organisation eller myndighet kan vara specialiserad p\u00e5 ett f\u00e5tal arbetsuppgifter. Utbildning, erfarenhet och personlig l\u00e4mplighet \u00e4r ocks\u00e5 avg\u00f6rande f\u00f6r vilka uppgifter man arbetar med.\n\n### Arbetsuppgifter \n\nSom administrat\u00f6r har man ofta kontakt med s\u00e5v\u00e4l allm\u00e4nheten som f\u00f6retag, kunder, leverant\u00f6rer och myndigheter. Administrat\u00f6ren assisterar och ger service till en eller flera personer, exempelvis en chef eller en avdelning med handl\u00e4ggare eller f\u00f6rs\u00e4ljare. Samtidigt kan man ansvara f\u00f6r egna arbetsuppgifter eller projekt. \n\nAdministrat\u00f6rens arbetsuppgifter kan variera fr\u00e5n att f\u00f6rbereda \u00e4renden, ta fram information ur databaser, och sammanst\u00e4lla material och delta i utredningar. Andra arbetsuppgifter kan vara administration kring fakturor och ordrar, ink\u00f6p, kund-, konferens-, och resebokningar.\n\nSekreterare, administrativ assistent eller assistent \u00e4r andra titlar, f\u00f6rutom administrat\u00f6r, f\u00f6r den som arbetar med administrativa arbetsuppgifter.\n\nEn chefssekreterare eller VD-assistent arbetar med administrativt st\u00f6d till en chef eller ledningsgrupp. \n\nEn registrator registrerar (diarief\u00f6r) inkommande och utg\u00e5ende handlingar. Det \u00e4r registratorns uppgift att k\u00e4nna till vilka handlingar som ska diarief\u00f6ras, likas\u00e5 ska man k\u00e4nna till vilka handlingar som \u00e4r offentliga. \n\nSom skolassistent arbetar man p\u00e5 en skolexpedition, n\u00e4ra rektorn. Vanliga arbetsuppgifter \u00e4r elevregistrering, personal- och l\u00f6nerapportering. Ibland kan skoladministrat\u00f6ren ha ansvar f\u00f6r att skaffa vikarier och \u00e4ven delta i arbetet med skolans budget.\n\nS\u00e4ljassistenten arbetar med att ge st\u00f6d till s\u00e4ljaren, att sk\u00f6ta orderbevakningar, inkomna registreringar och offerter."}