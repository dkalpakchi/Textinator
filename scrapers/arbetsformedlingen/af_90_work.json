{"text": "## Finmekaniker\n\nFinmekaniker arbetar i verkst\u00e4der inom flera olika branscher, bland annat inom tillverkningsindustrin.\n\n### Arbetsuppgifter\n\nFinmekaniker kan kallas flera olika saker beroende p\u00e5 var man arbetar och i vilken bransch man arbetar. Finmekaniker kallas vanligen de som arbetar med mekaniska produkter. De som arbetar mer med elektromekaniska produkter kallas ofta f\u00f6r instrumentmakare. Dessutom finns inom yrkesgruppen ocks\u00e5 l\u00e5ssmed/l\u00e5stekniker och hj\u00e4lpmedelstekniker, yrken som har egna yrkesbeskrivningar som det finns l\u00e4nkar till l\u00e4ngre ner p\u00e5 denna sida.\n\nVanligast \u00e4r att en konstrukt\u00f6r eller forskare utvecklar ett instrument, hj\u00e4lpmedel eller en annan produkt, som finmekanikern sedan tillverkar efter en ritning. De arbetar ofta sj\u00e4lvst\u00e4ndigt efter anvisningar i en verkstad. Man m\u00e5ste kunna hitta praktiska l\u00f6sningar p\u00e5 tekniska problem.\n\nSom finmekaniker har man m\u00e5nga olika arbetsuppgifter till exempel svarvning, fr\u00e4sning, slipning, b\u00e4nkarbete och montering. Man m\u00e5ste d\u00e4rf\u00f6r beh\u00e4rska de flesta maskiner och verktyg p\u00e5 en mekanisk verkstad. Att st\u00e4lla in och anv\u00e4nda m\u00e4tinstrument och g\u00f6ra elektriska installationer kan ocks\u00e5 ing\u00e5 i arbetet.\n\nDet f\u00f6rekommer ocks\u00e5 att man har mer avgr\u00e4nsade arbetsuppgifter. Om man till exempel arbetar p\u00e5 f\u00f6retag som serietillverkar instrument eller andra produkter kan man delta i tillverkningen eller svara f\u00f6r enbart slutjustering och slutprovning av instrumenten eller produkterna.\n\nEftersom produkterna allt oftare best\u00e5r av en blandning av mekanik och elektronik arbetar finmekaniker ofta med elektroniska detaljer.\n\nInstrumentmekaniker har arbetsuppgifter som \u00e4r mer inriktade p\u00e5 att fels\u00f6ka och reparera instrument, maskiner och styrsystem. Man kan vara specialiserad p\u00e5 vissa typer av instrument, till exempel elm\u00e4tare."}