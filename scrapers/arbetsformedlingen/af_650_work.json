{"text": "L\u00f6ne- och personaladministrat\u00f6rer finns p\u00e5 de flesta f\u00f6retag \u2013 b\u00e5de inom privat och offentlig sektor. \n\n### Arbetsuppgifter&nbsp;\n\nVanliga arbetsuppgifter f\u00f6r l\u00f6ne- och personaladministrat\u00f6rer \u00e4r utbetalningar, utr\u00e4kning av l\u00f6ner, ledigheter och \u00f6vertid, administration av anst\u00e4llningar, hantering av reser\u00e4kningar och utskrifter av arbetsgivarintyg. Mycket av arbetet sker vid datorn i olika administrativa program.\n\nL\u00f6ne- och personaladministrat\u00f6ren ger ocks\u00e5 service och st\u00f6d till b\u00e5de anst\u00e4llda och arbetsgivare i l\u00f6ne-, anst\u00e4llnings-, och avtalsfr\u00e5gor. Det kan till exempel handla om l\u00f6neber\u00e4kning, anst\u00e4llningsavtal, sjukskrivningar eller pensions- och f\u00f6rs\u00e4kringsfr\u00e5gor. En l\u00f6ne- och personalassistent beh\u00f6ver d\u00e4rf\u00f6r kunskap om arbetsr\u00e4ttsliga lagar, som exempelvis lagen om anst\u00e4llningsskydd, och olika fackliga kollektivavtal p\u00e5 arbetsplatsen.\n\nP\u00e5 mindre f\u00f6retag kan fler uppdrag och ansvarsomr\u00e5den ges till l\u00f6ne- och personaladministrat\u00f6ren f\u00f6r att fylla ut tj\u00e4nsten, s\u00e5 som budget, bokf\u00f6ring eller HR.\n\nP\u00e5 st\u00f6rre f\u00f6retag beh\u00f6vs ist\u00e4llet ofta flera anst\u00e4llda inom omr\u00e5det, och man \u00e4r d\u00e5 oftast specialiserad p\u00e5 ett omr\u00e5de. L\u00f6neadministrat\u00f6ren fokuserar mer p\u00e5 l\u00f6pande l\u00f6neadministrativa arbetsuppgifter som att r\u00e4kna ut personalens l\u00f6ner och hantera olika till\u00e4gg och avdrag. Personaladministrat\u00f6ren, eller \u00e4ven kallad personalkonsulent eller HR-assistent, kan arbeta mer med rekrytering och anst\u00e4llningsavtal. Vid rekryteringar kan man f\u00e5 uppdrag s\u00e5 som annonsutformning, urvalsarbete, referenstagning, matchning och bokning."}