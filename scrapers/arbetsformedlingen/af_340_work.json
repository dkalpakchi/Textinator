{"text": "## Servit\u00f6r/Servitris\n\nServit\u00f6rer arbetar p\u00e5 restauranger, hotell, konferensanl\u00e4ggningar med mera. P\u00e5 vintern finns arbetstillf\u00e4llen vid skidanl\u00e4ggningar och p\u00e5 sommaren anst\u00e4lls ofta extra personal till exempel vid sk\u00e4rg\u00e5rdskrogar.\n\n### Arbetsuppgifter\n\nServit\u00f6rer arbetar med att servera g\u00e4ster mat och dryck. Under arbetspasset ansvarar man f\u00f6r ett visst antal bord, en station. G\u00e4sternas best\u00e4llningar tas emot och d\u00e4refter best\u00e4lls mat i k\u00f6ket samt dryck i baren. \n\nServit\u00f6rer ska kunna ge g\u00e4sterna bra r\u00e5d n\u00e4r de v\u00e4ljer mat, de ska kunna tala om vad r\u00e4tterna p\u00e5 har f\u00f6r ingredienser och \u00e4ven hur de \u00e4r tillagade. Det \u00e4r bra att ha kunskaper om specialkost av olika slag, till exempel mat f\u00f6r olika allergiker. Att ge f\u00f6rslag vilken dryck som passar till maten ing\u00e5r ocks\u00e5 i arbetet.\n\nN\u00e4r g\u00e4sterna \u00e4tit f\u00e4rdigt g\u00f6r man i ordning notan och tar betalt. Man ansvarar ocks\u00e5 f\u00f6r att kassan st\u00e4mmer. I arbetet ing\u00e5r dessutom f\u00f6r- och efterarbete, till exempel att duka borden f\u00f6r att g\u00e4sten ska f\u00e5 en trevlig milj\u00f6. Det \u00e4r bra att ha ett sinne f\u00f6r detaljer som att se till att alla glas och bestick \u00e4r putsade och salt- och pepparkaren \u00e4r p\u00e5fyllda.\n\nServeringspersonalen \u00e4r restaurangens ansikte ut\u00e5t. D\u00e4rf\u00f6r \u00e4r det v\u00e4ldigt viktigt att man som servit\u00f6r ger en god service s\u00e5 att g\u00e4sterna f\u00e5r en bra upplevelse. F\u00f6r att g\u00e4sterna ska bli n\u00f6jda och \u00f6nskem\u00e5l om mat och dryck ska bli uppfyllda kr\u00e4vs ett gott samarbete med \u00f6vrig personal i k\u00f6k och bar. \n\nServeringspersonalen m\u00e5ste f\u00f6lja best\u00e4mmelserna i alkohollagen och se till att alkohol serveras p\u00e5 ett ansvarsfullt s\u00e4tt.\n\nEn hovm\u00e4stare \u00e4r arbetsledare f\u00f6r serveringspersonalen och organiserar deras arbete. Hovm\u00e4staren arbetar med schemal\u00e4ggning och ser till att tillr\u00e4ckligt med personal finns vid varje arbetspass. Som hovm\u00e4stare tar man emot f\u00f6rbest\u00e4llningar och sk\u00f6ter arrangemanget vid till exempel st\u00f6rre festm\u00e5ltider. I arbetsuppgifterna kan ing\u00e5 att st\u00e4mma av alla kassor efter arbetsdagens slut samt ansvara f\u00f6r st\u00e4ngningen av restaurangen.\n\nHovm\u00e4staren eller restaurangchefen kan vara utbildad till sommelier (vinkypare) och arbetar d\u00e5 med att rekommendera vin och andra drycker till maten. Att k\u00f6pa in viner och andra drycker till restaurangen och skriva vinlistor samt att utbilda personalen ing\u00e5r i arbetet.\n\n### Arbetstid\n\nArbetstiderna varierar beroende p\u00e5 var man arbetar. En del servit\u00f6rer arbetar dagtid men oftast har man schemalagda arbetstider med kv\u00e4lls- och helgarbete."}