{"text": "Modersm\u00e5lsl\u00e4rare kan arbeta inom f\u00f6rskola, grundskola och gymnasieskola. De barn som kan f\u00e5 modersm\u00e5lsundervisning \u00e4r de barn som talar ett annat spr\u00e5k \u00e4n svenska hemma. De st\u00f6rsta spr\u00e5kgrupperna \u00e4r finska, arabiska, persiska, polska, spanska, serbiska, kroatiska och turkiska.\n\n### Arbetsuppgifter\n\nModersm\u00e5lsl\u00e4rare (l\u00e4rare med inriktning modersm\u00e5l) undervisar barn med annat modersm\u00e5l \u00e4n svenska i f\u00f6rskola, grundskola och gymnasieskola. Undervisningen kan ske i barnens modersm\u00e5l och i andra \u00e4mnen p\u00e5 barnens modersm\u00e5l. \u00c4mnet har bytt namn fr\u00e5n hemspr\u00e5k till modersm\u00e5l. Tidigare kallades yrket hemspr\u00e5ksl\u00e4rare. \n\nI f\u00f6rskolan f\u00e5r barnen st\u00f6d i deras spr\u00e5kliga och kulturella utveckling av modersm\u00e5lsl\u00e4raren som tr\u00e4ffar barnen n\u00e5gon g\u00e5ng i veckan enskilt eller i grupp. Genom vardagliga situationer och med hj\u00e4lp av lekar, s\u00e5nger, musik och ber\u00e4ttelser f\u00e5r barnen del av sitt eget lands seder och traditioner. Ibland har modersm\u00e5lsl\u00e4raren hand om modersm\u00e5lsst\u00f6det i f\u00f6rskolan, ibland en f\u00f6rskoll\u00e4rare med samma kulturella bakgrund som barnen. D\u00e5 kallas det ofta f\u00f6r hemspr\u00e5kstr\u00e4nare eller modersm\u00e5lstr\u00e4nare.\n\nI grundskola och gymnasieskola, d\u00e4r de flesta modersm\u00e5lsl\u00e4rare arbetar, undervisar man i modersm\u00e5let, som \u00e4r ett eget \u00e4mne, och ger studiehandledning p\u00e5 modersm\u00e5let. Studiehandledning ges till de barn som inte f\u00f6rst\u00e5r svenska tillr\u00e4ckligt bra och som beh\u00f6ver f\u00e5 andra skol\u00e4mnen f\u00f6rklarade p\u00e5 sitt modersm\u00e5l. Modersm\u00e5lsl\u00e4rare med grundskoll\u00e4rarutbildning undervisar ocks\u00e5 i andra \u00e4mnen."}