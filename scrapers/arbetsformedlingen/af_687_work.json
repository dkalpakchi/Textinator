{"text": "## Fastighetstekniker\n\nFastighetstekniker kan vara anst\u00e4llda av fastighetsbolag, bostadsbolag eller f\u00f6retag som i sin tur s\u00e4ljer tj\u00e4nster till bostadsf\u00f6retag. De kan \u00e4ven vara anst\u00e4llda av kommuner.\n\n### Arbetsuppgifter\n\nFastighetstekniker ansvarar f\u00f6r drift, sk\u00f6tsel och underh\u00e5ll av fastigheters tekniska system, exempelvis v\u00e4rme och ventilation. De kan arbeta b\u00e5de med bostadsfastigheter och kommersiella fastigheter. Arbetsuppgifterna kan d\u00e4rmed variera beroende p\u00e5 var man \u00e4r anst\u00e4lld. \n\nOfta ing\u00e5r b\u00e5de teknik, IT och service. Fastighetstekniker beh\u00f6ver ha grundl\u00e4ggande kunskaper om energi och milj\u00f6 med anledning av Boverkets sk\u00e4rpta energikrav.\n\nExempel p\u00e5 \u00f6vergripande arbetsuppgifter som ofta ing\u00e5r i arbetet:  \n\n<ul type=\"circle\"><li>Ansvara f\u00f6r v\u00e4rme- och ventilationssystem </li><li>Sk\u00f6ta v\u00e4rmev\u00e4xlare f\u00f6r fj\u00e4rrv\u00e4rme, v\u00e4rmepumpar, fl\u00e4ktar och annan teknisk utrustning </li><li>Fels\u00f6kning och reparationer </li><li>Kontakt med hyresg\u00e4ster </li><li>Ansvara f\u00f6r effektivisering av fastighetens energiprestanda och resursf\u00f6rbrukning.<br/></li></ul>\n\nModerna fastigheter har avancerade, datorstyrda system f\u00f6r att inomhusklimatet ska vara behagligt, samtidigt som energif\u00f6rbrukningen ska h\u00e5llas s\u00e5 l\u00e5g som m\u00f6jligt. F\u00f6r att sk\u00f6ta dessa system kr\u00e4vs kunskaper om styr- och reglerteknik, hur systemen ska underh\u00e5llas, justeras och repareras. Drifttekniker \u00e4r en annan vanlig yrkestitel f\u00f6r dem som jobbar med den h\u00e4r typen av uppgifter. I jobbet ing\u00e5r ocks\u00e5 att kontrollera brister i isolering och bevaka s\u00e5 att det inte uppst\u00e5r ov\u00e4ntat h\u00f6g energif\u00f6rbrukning. \u00c4ven fels\u00f6kning \u00e4r en del av jobbet.\n\nFastighetstekniker kan ibland ha en samordnande roll och fungera som arbetsledare f\u00f6r exempelvis tekniska specialister. I den rollen kr\u00e4vs det att fastighetsteknikern har teknisk f\u00f6rst\u00e5else, men beh\u00f6ver inte sj\u00e4lv kunna \u00e5tg\u00e4rda alla problem som uppst\u00e5r."}