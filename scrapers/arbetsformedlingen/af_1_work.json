{"text": "De flesta utredare arbetar inom stat, kommun eller landsting/region. Man kan ocks\u00e5 arbeta inom organisationer, p\u00e5 st\u00f6rre f\u00f6retag eller vara egenf\u00f6retagare. \n\n### Arbetsuppgifter\n\nN\u00e4r utredaren f\u00e5r ett uppdrag b\u00f6rjar man med att samla in fakta kring omr\u00e5det som ska utredas. Det g\u00f6rs p\u00e5 flera s\u00e4tt, exempelvis genom inl\u00e4sning av material och framtagning av statistik. En utredare har m\u00e5nga interna och externa kontakter. \n\nD\u00e4refter ska insamlad fakta och statistik analyseras och relateras till fr\u00e5gest\u00e4llningen. Analysen resulterar i ett antal f\u00f6rslag som kan beh\u00f6va testas f\u00f6r att kunna f\u00f6rutse f\u00f6r- och nackdelar med olika alternativ. Ibland arbetar utredaren ensam, ibland \u00e4r flera inblandade. Under arbetets g\u00e5ng rapporterar utredaren till uppdragsgivaren.\n\nN\u00e4r utredningen \u00e4r klar har utredaren ofta ett eller flera f\u00f6rslag till f\u00f6r\u00e4ndring. Det kan g\u00e4lla exempelvis en omorganisation eller en ny lag. Det \u00e4r n\u00e5gon annan som tar slutligt beslut. \n\nUtredare p\u00e5 en statlig myndighet g\u00f6r utredningar, utarbetar f\u00f6rslag och skriver remisser inf\u00f6r riksdagsbeslut. \n\nP\u00e5 l\u00e4nsstyrelsen arbetar utredare med att se till att riksdagsbeslut och lagar f\u00f6ljs p\u00e5 regional och lokal niv\u00e5. De kontrollerar exempelvis att en fabrik inte g\u00f6r f\u00f6r stora utsl\u00e4pp, eller utreder om tillst\u00e5nd kan ges till ny industriverksamhet. \n\nInom kommunen har utredaren ett n\u00e4ra samarbete med lokala politiker. De utreder \u00e4renden inf\u00f6r beslut i en n\u00e4mnd eller kommunfullm\u00e4ktige. De svarar ocks\u00e5 p\u00e5 fr\u00e5gor fr\u00e5n allm\u00e4nheten om best\u00e4mmelser och service inom kommunen. \n\nInom landstinget eller en region utreder olika fr\u00e5gor inom h\u00e4lso- och sjukv\u00e5rd, exempelvis hur sjukv\u00e5rden ska bli mer effektiv. Att utreda s\u00e4kerheten f\u00f6r digitala patientjournaler \u00e4r ett annat exempel. \n\nP\u00e5 ett privat f\u00f6retag ansvarar utredaren exempelvis f\u00f6r utredningar som kan g\u00e4lla etablering av nya verksamheter, omorganisationer eller nedsk\u00e4rningar. Konsultf\u00f6retag g\u00f6r utredningar oftast p\u00e5 uppdrag av offentlig sektor."}