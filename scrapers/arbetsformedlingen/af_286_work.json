{"text": "De flesta optiker arbetar i optikbutiker som anst\u00e4llda eller egenf\u00f6retagare. Optiker kan \u00e4ven arbeta p\u00e5 \u00f6gonkliniker inom sjukv\u00e5rden. Ett f\u00e5tal optiker arbetar p\u00e5 syncentraler inom landstingen. En del optiker arbetar med forskning eller inom glas\u00f6gon- och kontaktlinsindustrin.\n\n### Arbetsuppgifter\n\nEn optiker genomf\u00f6r synunders\u00f6kningar och rekommenderar glas\u00f6gon, kontaktlinser och andra synhj\u00e4lpmedel. Optikern har dagligen mycket kundkontakter. I arbetet ing\u00e5r att fr\u00e5ga kunden om vilka synbesv\u00e4r kunden upplever, om allm\u00e4ntillst\u00e5ndet och vilka erfarenheter kunden har av tidigare glas\u00f6gon eller kontaktlinser.\n\nVid synunders\u00f6kningen anv\u00e4nder optikern olika m\u00e4tinstrument och hj\u00e4lpmedel, till exempel biomikroskop. Optikern bed\u00f6mer \u00f6gats h\u00e4lsostatus och utprovar styrkor f\u00f6r avst\u00e5nd- och n\u00e4rseende. Utifr\u00e5n vad synunders\u00f6kningen visar g\u00e5r optikern igenom kundens behov och \u00f6nskem\u00e5l. Om kunden har ett synfel provar man ut l\u00e4mpliga hj\u00e4lpmedel.\n\nOm optikern misst\u00e4nker en sjuklig f\u00f6r\u00e4ndring eller skada p\u00e5 \u00f6gat \u00e4r optikern skyldig att remittera kunden vidare till en \u00f6gonl\u00e4kare. Varje unders\u00f6kning journalf\u00f6rs.\n\nOptiker som arbetar p\u00e5 \u00f6gonkliniker m\u00e4ter och unders\u00f6ker patienters \u00f6gon inf\u00f6r bes\u00f6k till \u00f6gonl\u00e4kare. Ofta g\u00f6r man unders\u00f6kningar inf\u00f6r olika typer av \u00f6gonoperationer. P\u00e5 syncentraler arbetar optiker med utprovning av hj\u00e4lpmedel f\u00f6r personer med en synskada.\n\nI vissa butiker kan verkstadsarbete f\u00f6rekomma, till exempel att slipa och montera glas i b\u00e5ge. Optikern kan \u00e4ven delta i butiksarbetet om tid finns. Arbetsf\u00f6rdelningen varierar mycket beroende p\u00e5 arbetsplats.\n\n### Arbetstider\n\nArbetstiderna i optikbutik anpassas efter \u00f6ppettiderna. Arbete p\u00e5 l\u00f6rdagar och helgdagar f\u00f6rekommer."}