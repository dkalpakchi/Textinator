{"text": "## Kabinpersonal\n\nKabinpersonal arbetar p\u00e5 flygbolag. Andra namn p\u00e5 yrket \u00e4r flygv\u00e4rdinna, flygv\u00e4rd eller cabin crew.\n\n### Arbetsuppgifter \n\nKabinpersonalens huvudarbetsuppgift \u00e4r att tillsammans med den \u00f6vriga bes\u00e4ttningen ansvara f\u00f6r passagerarnas s\u00e4kerhet och v\u00e4lbefinnande under flygningen. \n\nF\u00f6re arbetspasset g\u00e5r man igenom dagens flygningar med den ansvarige ombord. Man f\u00e5r i f\u00f6rv\u00e4g veta om det finns ensam\u00e5kande barn eller andra passagerare som beh\u00f6ver extra assistans under flygningen. \n\nN\u00e4r passagerarna kommer ombord hj\u00e4lper kabinpersonalen dem att snabbt hitta sina platser och stoppa undan sitt handbagage s\u00e5 att flyget kan avg\u00e5 enligt tidtabellen. N\u00e4r kaptenen har gett klartecken st\u00e4nger man d\u00f6rrarna och innan planet lyfter genomf\u00f6r personalen en s\u00e4kerhetsdemonstration.\n\nN\u00e4r planet har lyft serverar kabinpersonalen mat och dryck, s\u00e4ljer varor och ser till att passagerarna trivs ombord. Efter flygningen r\u00e4knas kassan och st\u00e4ms av innan arbetspasset \u00e4r slut. Arbetsuppgifterna under flygningen varierar beroende p\u00e5 om man jobbar p\u00e5 korta inrikes turer eller l\u00e5nga internationella flygningar. \n\nP\u00e5 m\u00e5nga flygbolag finns en arbetsledare och st\u00f6d f\u00f6r kabinpersonalen, den brukar kallas kabinchef eller purser. Kabinchefen h\u00e5ller kontakt med kaptenen och ser till att allting fungerar smidigt ombord. N\u00f6dutrustning kontrolleras alltid innan dagens f\u00f6rsta flygning, och om flygplanet l\u00e4mnats obevakat av samtliga i bes\u00e4ttningen. B\u00e5de kabinchef och \u00f6vriga kabinbes\u00e4ttningsmedlemmar kontrollerar d\u00e5 n\u00f6dutrusningen.\n\n### Arbetstider \n\nArbetstiderna \u00e4r schemalagda och varierar mycket. Flygningar sker dygnet runt, alla dagar i veckan. I arbetet ing\u00e5r att ha jour i hemmet, eller p\u00e5 en flygplats, f\u00f6r att kunna komma till flygplatsen med kort varsel."}