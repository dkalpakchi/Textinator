{"text": "Demonstrat\u00f6rer och plockare \u00e4r anst\u00e4llda av butikskedjor, varutillverkare, leverant\u00f6rer eller f\u00f6retag som \u00e4r specialiserade p\u00e5 marknadsf\u00f6ring och att ordna demonstrationer och s\u00e4ljaktiviteter.\n\n### Arbetsuppgifter \n\nDemonstrat\u00f6rer arbetar med att visa eller demonstrera olika produkter. Uppgiften \u00e4r att f\u00e5 kunderna intresserade av att k\u00f6pa varan. De kan till exempel visa hur en ny dammtrasa fungerar eller l\u00e5ta kunderna smaka en ny ost. \n\nArbetet kr\u00e4ver att man kan det mesta om den vara man ska s\u00e4lja och \u00e4r beredd att svara p\u00e5 alla t\u00e4nkbara fr\u00e5gor om produkten. Demonstrat\u00f6rer packar ofta upp varorna sj\u00e4lva och st\u00e4ller i ordning platsen f\u00f6r demonstrationen. \n\nAndra uppgifter kan vara att delta i kampanjer och ordna s\u00e4ljaktiviteter. Man kan till exempel dela ut varuprover, arrangera underh\u00e5llande information, t\u00e4vlingar och andra kundaktiviteter, som ska ge kunderna en upplevelse.\n\nPlockare plockar upp och exponerar olika leverant\u00f6rers varor. De s\u00e4tter ocks\u00e5 upp reklammaterial runt produkterna. Arbetet kr\u00e4ver att man kan st\u00e4lla upp varor snyggt och det \u00e4r ett extra plus om man \u00e4r bra p\u00e5 skyltning och exponering av varorna. \n\nSedan varorna levererats \u00e5ker plockaren runt till olika butiker och ser till att det finns tillr\u00e4ckligt med utrymme i butiken och att det \u00e4r snyggt i hyllorna. Ibland kan det vara samma person som under en period arbetar som demonstrat\u00f6r och under en annan som plockare.\n\nButikskonsulenter arbetar med att \u00f6ka f\u00f6rs\u00e4ljningen av en viss typ av varor i ett antal butiker. Man genomf\u00f6r kampanjer, sk\u00f6ter skyltning och arbetar f\u00f6r att varorna f\u00e5r en synlig placering i butikerna. Man fyller p\u00e5 varor i hyllorna, ser \u00f6ver sortimentet och ansvarar f\u00f6r att distributionen fungerar. Man samarbetar med butikschefen och personalen.\n\n### Arbetstider\n\nDagtid och kv\u00e4llsarbete f\u00f6rekommer. Deltidstj\u00e4nster och tidsbegr\u00e4nsade anst\u00e4llningar \u00e4r vanligt. \n\n### Arbetsmilj\u00f6\n\nDemonstrat\u00f6rer, butikskonsulenter och plockare arbetar i butiker, k\u00f6pcentra, varuhus eller p\u00e5 m\u00e4ssor. Vanligtvis \u00e5ker de runt mellan olika platser i en region, en stor del av arbetstiden tillbringas i bilen."}