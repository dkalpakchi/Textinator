{"text": "## Underh\u00e5llstekniker\n\nUnderh\u00e5llstekniker arbetar framf\u00f6rallt inom energi-, process- och tillverkningsindustrin. Underh\u00e5llstekniker kan ocks\u00e5 arbeta p\u00e5 f\u00f6retag som utf\u00f6r underh\u00e5ll p\u00e5 uppdrag av olika kunder, vilket kan inneb\u00e4ra resor b\u00e5de inom och utanf\u00f6r Sverige.\n\n### Arbetsuppgifter\n\nUnderh\u00e5llstekniker sk\u00f6ter f\u00f6rebyggande och avhj\u00e4lpande underh\u00e5ll av maskinparken och st\u00f6ttar maskinoperat\u00f6rer i deras arbete att underh\u00e5lla maskinerna. Teknikern ansvarar f\u00f6r planering och genomf\u00f6rande av underh\u00e5llsarbetet, oftast i samarbete med produktionsledningen.\n\nTrots f\u00f6rebyggande underh\u00e5ll uppst\u00e5r fel och ibland maskinhaverier. D\u00e5 \u00e4r det underh\u00e5llsteknikerns uppgift att s\u00e5 fort som m\u00f6jligt g\u00f6ra maskinen klar f\u00f6r produktion. D\u00e5 g\u00e4ller det att hitta och avgr\u00e4nsa felet eller skadan genom att g\u00f6ra en fels\u00f6kning. Ofta beh\u00f6ver teknikern ta hj\u00e4lp av ritningar och manualer.\n\nVilken \u00e5tg\u00e4rd som passar b\u00e4st avg\u00f6r teknikern, ibland byts komponenter ut och ibland repareras de. I vissa industrier \u00e4r maskinerna uppkopplade i n\u00e4tverk via en server. D\u00e5 kan teknikern fels\u00f6ka fr\u00e5n sitt kontor och plocka ihop de delar som beh\u00f6ver ers\u00e4ttas. Det avhj\u00e4lpande underh\u00e5llet kan d\u00e4rmed g\u00f6ras direkt n\u00e4r teknikern kommer ut till maskinen.\n\nArbetet kan ske tillsammans med bland annat underh\u00e5llsmekaniker och automationstekniker. Underh\u00e5llsmekanikern \u00e4r mer praktiskt inriktad p\u00e5 mekanik eller elteknik, medan teknikern har ett st\u00f6rre systemkunnande f\u00f6r till exempel avancerad fels\u00f6kning. Teknikern har ofta en arbetsledande roll.\n\n### Arbetsmilj\u00f6\n\nDatorer, handverktyg, lyftanordningar, truckar, vissa maskiner och specialutrustning anv\u00e4nds i arbetet.\n\n### Arbetstider\n\nSkiftarbete f\u00f6rekommer. \u00d6vertidsarbete kan ocks\u00e5 f\u00f6rekomma vid driftstopp i produktionen."}