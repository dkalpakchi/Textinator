{"text": "## Advokat\n\nAdvokater arbetar p\u00e5 advokatbyr\u00e5er och hj\u00e4lper privatpersoner, f\u00f6retag och organisationer med olika typer av juridiska fr\u00e5gor.\n\n### Arbetsuppgifter\n\nAdvokater kan arbeta inom flera olika omr\u00e5den. Till exempel med brottm\u00e5l, familjer\u00e4tt, aff\u00e4rsjuridisk r\u00e5dgivning, arbetsr\u00e4tt, milj\u00f6r\u00e4tt, asylr\u00e4tt eller med f\u00f6rs\u00e4kringsfr\u00e5gor. \n\nAff\u00e4rsjuridik \u00e4r den vanligaste inriktningen inom dagens advokatk\u00e5r.  \nAdvokater inom aff\u00e4rsjuridik hj\u00e4lper bland annat till med att tolka och granska avtal. De jobbar ocks\u00e5 med att uppr\u00e4tta nya avtal och k\u00f6pekontrakt. Det arbetar ocks\u00e5 med att ge r\u00e5d, till exempel vid start eller \u00f6verl\u00e5telse av ett f\u00f6retag. Advokaten f\u00f6r ofta muntliga och skriftliga f\u00f6rhandlingar med sin uppdragsgivares motpart. \n\nI r\u00e4tteg\u00e5ngar kan advokater arbeta med att f\u00f6rsvara personer som \u00e4r misst\u00e4nkt f\u00f6r brott. Advokaten tar del av f\u00f6runders\u00f6kningsprotokoll och annat utredningsmaterial som finns i \u00e4rendet. De har samtal med klienten som de f\u00f6retr\u00e4der. De s\u00f6ker fram de r\u00e4ttsregler och den praxis, det vill s\u00e4ga hur man d\u00f6mt i andra liknande fall, som de kan till\u00e4mpa vid r\u00e4tteg\u00e5ngen. Under en r\u00e4tteg\u00e5ng f\u00f6rh\u00f6r advokaten vittnen och parter och f\u00f6r sin klients talan p\u00e5 ett klart och \u00f6versk\u00e5dligt s\u00e4tt. \n\nAdvokater som arbetar med familjer\u00e4tt ger r\u00e5d om arv och testamenten, \u00e4ktenskapsf\u00f6rord och regler f\u00f6r skilsm\u00e4ssa. De utreder vilka tillg\u00e5ngar och skulder en avliden person l\u00e4mnat efter sig, en boutredning, och avvecklar d\u00f6dsbon.\n\nAdvokat \u00e4r en skyddad titel vilket inneb\u00e4r att bara den som antagits som ledamot av Advokatsamfundet f\u00e5r kalla sig advokat."}