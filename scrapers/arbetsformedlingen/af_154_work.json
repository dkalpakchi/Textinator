{"text": "Hj\u00e4lpmedelstekniker \u00e4r anst\u00e4llda antingen av ett f\u00f6retag som tillverkar och utvecklar hj\u00e4lpmedel eller vid n\u00e5gon av landets hj\u00e4lpmedelscentraler, som drivs av landstingen. En del hj\u00e4lpmedelscentraler drivs idag av privata f\u00f6retag p\u00e5 uppdrag av landstingen. \u00c4ven en del kommuner har b\u00f6rjat bygga upp hj\u00e4lpmedelscentraler. \n\n### Arbetsuppgifter\n\nAllt fler m\u00e4nniskor med funktionsneds\u00e4ttning beh\u00f6ver hj\u00e4lpmedel av olika slag i sitt dagliga liv. Det kan vara hj\u00e4lpmedel f\u00f6r f\u00f6rflyttning, exempelvis rullstolar eller f\u00f6r att klara hemarbetet, exempelvis arbetsstolar eller hygienhj\u00e4lpmedel. Det kan ocks\u00e5 vara hj\u00e4lpmedel f\u00f6r kognitivt st\u00f6d eller kommunikation, s\u00e5 som hj\u00e4lpmedel som kompenserar h\u00f6rsel- och/eller synneds\u00e4ttning. Som hj\u00e4lpmedelstekniker arbetar man med service, besiktning, underh\u00e5ll och anpassning av s\u00e5dana hj\u00e4lpmedel. Man kan \u00e4ven arbeta med anpassning av bost\u00e4der och arbetsplatser.\n\nHj\u00e4lpmedlen ges efter personliga behov, beslutet fattas av h\u00e4lso- och sjukv\u00e5rdspersonal. N\u00e4r behovet upph\u00f6r skall de \u00e5terl\u00e4mnas. En viktig del av verksamheten \u00e4r d\u00e4rf\u00f6r att reng\u00f6ra och rekonditionera \u00e5terl\u00e4mnade hj\u00e4lpmedel till ett s\u00e5dant skick att de funktionellt och s\u00e4kerhetsm\u00e4ssigt fungerar som nya. Hj\u00e4lpmedelsteknikern bed\u00f6mer ocks\u00e5 om det \u00e4r l\u00f6nsamt att reparera hj\u00e4lpmedlet eller om det ska kasseras. \n\nArbetsuppgifterna kan variera i sv\u00e5righetsgrad, sj\u00e4lvst\u00e4ndighet och grad av ansvar. De som har mer kvalificerade uppgifter kallas ibland hj\u00e4lpmedelsingenj\u00f6r. Arbetet kan d\u00e5 vara inriktat p\u00e5 konstruktion eller ett speciellt arbetsomr\u00e5de som exempelvis medicintekniska behandlingshj\u00e4lpmedel. Man kan vara specialiserad, exempelvis mot mekanik eller mot elektronik. Det \u00e4r en f\u00f6rdel om man har kunskap om datorteknik som anv\u00e4nds i en del moderna hj\u00e4lpmedel f\u00f6r funktionshindrade.\n\n### Arbetstider\n\nArbetet p\u00e5 hj\u00e4lpmedelscentraler utf\u00f6rs vanligen dagtid p\u00e5 vardagar. Men beredskaps- och jourtj\u00e4nstg\u00f6ring kan f\u00f6rekomma. D\u00e5 rycker hj\u00e4lpmedelsteknikern ut f\u00f6r att avhj\u00e4lpa fel som uppst\u00e5tt i hj\u00e4lpmedlen hos brukare i den kommun eller det distrikt som hj\u00e4lpmedelsteknikern ansvarar f\u00f6r."}