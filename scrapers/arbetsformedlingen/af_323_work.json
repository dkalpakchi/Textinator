{"text": "## Regiss\u00f6r\n\nRegiss\u00f6rer \u00e4r egenf\u00f6retagare och arbetar med frilansuppdrag, men de kan ocks\u00e5 vara anst\u00e4llda.\n\n### Arbetsuppgifter\n\nRegiss\u00f6rer arbetar med hela film- eller teaterprocessen fr\u00e5n id\u00e9 till f\u00e4rdig produktion. Det handlar om att f\u00f6rst\u00e5 och ber\u00e4tta en ber\u00e4ttelse f\u00f6r publiken. Regiss\u00f6rer \u00e4r kreativa konstn\u00e4rer och arbetsledare. De kommunicerar id\u00e9er och visioner till medarbetarna i en produktion. En stor del av arbetet handlar om att inspirera och lyfta fram andras kreativitet.\n\nTeaterregiss\u00f6ren \u00e4r huvudansvarig f\u00f6r den konstn\u00e4rliga utformningen av en teaterf\u00f6rest\u00e4llning. Regiss\u00f6ren planerar och driver arbetet med f\u00f6rest\u00e4llningen fram till premi\u00e4ren. Regiss\u00f6ren v\u00e4ljer den pj\u00e4s som ska s\u00e4ttas upp, ibland i samarbete med teaterchef, en dramatiker som skriver teaterpj\u00e4sen eller en dramaturg som bearbetar manuset. I arbetet ing\u00e5r, bland mycket annat, att l\u00e4sa och analysera manus med sk\u00e5despelarna och att leda repetitioner.\n\nFilmregiss\u00f6ren leder arbetet med en filmprocess. Filmregiss\u00f6ren arbetar bland annat med id\u00e9bildning, tolkning av manus och iscens\u00e4ttning av det filmiska rummet. Ibland skriver regiss\u00f6ren sj\u00e4lv manus till filmen, men det kan ocks\u00e5 vara en manusf\u00f6rfattare. Tillsammans med manusf\u00f6rfattaren utvecklar regiss\u00f6ren ber\u00e4ttelsen. Att instruera sk\u00e5despelarna \u00e4r en del av arbetet under inspelning. Efter inspelningen deltar regiss\u00f6ren, bland mycket annat, i klipp- och ljudl\u00e4ggningsarbetet av filmen.\n\n### Arbetsmilj\u00f6\n\nTeater- och filmproduktion kr\u00e4ver att m\u00e5nga yrkesgrupper samarbetar. Teaterregiss\u00f6rer arbetar framf\u00f6rallt n\u00e4ra sk\u00e5despelare, men ocks\u00e5 med producenter, scenografer, mask\u00f6rer och den tekniska personalen. Filmregiss\u00f6rer har ett n\u00e4ra samarbete med producenter, fotografer och filmklippare.\n\n### Arbetstider\n\nArbete p\u00e5 kv\u00e4llar och helger kan ibland ing\u00e5 i arbetet."}