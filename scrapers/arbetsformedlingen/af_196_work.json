{"text": "## T\u00e5gv\u00e4rdar och ombordansvariga\n\nT\u00e5gv\u00e4rdar och ombordansvariga kan vara anst\u00e4llda p\u00e5 olika transportbolag eller p\u00e5 bemanningsf\u00f6retag. Det inneb\u00e4r att de ing\u00e5r i en ombordpersonalpool och hyrs ut till t\u00e5gbolag. Beroende p\u00e5 var man arbetar kan yrkena kallas olika saker, som till exempel kondukt\u00f6r eller trafikv\u00e4rd.\n\n### Arbetsuppgifter\n\nT\u00e5gv\u00e4rdar och ombordansvariga har olika arbetsuppgifter kopplade till service \u00e5t resen\u00e4rer och s\u00e4kerhet under resor. Man kan arbeta med flera olika f\u00e4rdmedel s\u00e5 som t\u00e5g, bussar, sp\u00e5rvagnar eller tunnelbana. \n\nI arbetet kan ing\u00e5 att s\u00e4lja och kontrollera f\u00e4rdbevis eller biljetter, att hj\u00e4lpa resen\u00e4rer att hitta r\u00e4tt buss eller t\u00e5g eller informera dem om tidtabellen. Man kan ocks\u00e5 ha ansvar f\u00f6r tillsyn p\u00e5 stationen, det kan inneb\u00e4ra att man tar hand om kvargl\u00f6mt bagage eller hj\u00e4lper resen\u00e4rer tillr\u00e4tta. \u00d6ppning och st\u00e4ngning av stationerna kan ocks\u00e5 vara en del i arbetet beroende p\u00e5 arbetstid. \n\nUnder resan s\u00e4ljer och kontrollerar t\u00e5gv\u00e4rdar och ombordansvariga biljetter. Man informerar om kommande anslutningar, hj\u00e4lper resen\u00e4rerna tillr\u00e4tta och sk\u00f6ter eventuella h\u00f6gtalarutrop under f\u00e4rden. Man hj\u00e4lper till d\u00e4r det beh\u00f6vs, till exempel med att hj\u00e4lpa r\u00f6relsehindrade resen\u00e4rer och kunder med barnvagn. I arbetsuppgifterna kan ing\u00e5 att sk\u00f6ta f\u00f6rs\u00e4ljning av mat och dryck samt \u00f6ppning och st\u00e4ngning av d\u00f6rrar. Man har ocks\u00e5 en trygghetsfunktion f\u00f6r resen\u00e4rerna under resan. \n\nT\u00e5gv\u00e4rdar p\u00e5 t\u00e5g och pendelt\u00e5g ansvarar f\u00f6r man\u00f6vrering av vagnsd\u00f6rrarna, informerar resen\u00e4rer och hj\u00e4lper dem tillr\u00e4tta vid trafikst\u00f6rningar. \u00c4ven kontroll och f\u00f6rs\u00e4ljning av biljetter ing\u00e5r i jobbet, samt viss plockst\u00e4dning. \n\nSom t\u00e5gv\u00e4rd kan man ha det \u00f6vergripande ansvaret f\u00f6r s\u00e4kerheten ombord tillsammans med lokf\u00f6raren. Man kan d\u00e5 arbeta med att utf\u00f6ra s\u00e4kerhetskontroller eller se till att s\u00e4kerhetsf\u00f6reskrifter h\u00e5lls. D\u00e5 kallas man f\u00f6r serviceledare, s\u00e4rskild ombordansvarig eller ombordchef. \n\n### Arbetstid\n\nSkiftarbete med tj\u00e4nstg\u00f6ring kv\u00e4llar, n\u00e4tter och helger \u00e4r vanligt. De som arbetar under l\u00e4ngre resor, till exempel p\u00e5 t\u00e5g kan beh\u00f6va \u00f6vernatta p\u00e5 annan ort."}