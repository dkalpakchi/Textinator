{"text": "Utbildningsadministrat\u00f6rer \u00e4r ofta anst\u00e4llda av h\u00f6gskolor, universitet eller studief\u00f6rbund. Organisation och privata har ocks\u00e5 behov av utbildningsadministrat\u00f6rer.\n\n### Arbetsuppgifter\n\nF\u00f6r att en utbildning ska kunna genomf\u00f6ras \u00e4r det mycket som ska fungera. Utbildningsadministrat\u00f6ren bokar lokaler, l\u00e4rare och utrustning, k\u00f6per in litteratur och annat kursmaterial och best\u00e4ller fika och luncher. Att l\u00e4gga schema kan ocks\u00e5 vara en uppgift. Ibland kommer \u00e5terbud och d\u00e5 tar utbildningsadministrat\u00f6ren kontakt med nya kursdeltagare.\n\nP\u00e5 h\u00f6gskolan \u00e4r det vanligt att utbildningsadministrat\u00f6ren h\u00e5ller i starten av utbildningen och g\u00f6r uppropet. S\u00e4rskilt inf\u00f6r terminsstarter \u00e4r arbetet intensivt. \n\nStudiev\u00e4gledning kan ocks\u00e5 vara en del av arbetet. D\u00e5 informerar man om utbildningarna och tar fram informationsmaterial. Ibland hj\u00e4lper man studenter som ska studera utomlands med information, planering och kontakter. \n\nP\u00e5 studief\u00f6rbund \u00e4r det vanligt att man tar initiativ till och organiserar studiecirklar och kulturprogram. D\u00e5 ansvarar man f\u00f6r rekrytering av studiecirkelledare. Att marknadsf\u00f6ra och s\u00e4lja utbildningar liksom att ha ansvar f\u00f6r ekonomi och budget kan ing\u00e5 i arbetet. Att informera p\u00e5 arbetsplatser om olika studiev\u00e4gar \u00e4r annat som kan ing\u00e5. Det \u00e4r vanligt att man har m\u00e5nga ut\u00e5triktade kontakter. Det kan vara myndigheter, f\u00f6retag, medlemsorganisationer och med allm\u00e4nheten. \n\nUnder tiden utbildningen p\u00e5g\u00e5r kan utbildningsadministrat\u00f6ren beh\u00f6va l\u00f6sa problem som pl\u00f6tsligt uppst\u00e5r f\u00f6r att det ska fungera p\u00e5 b\u00e4sta s\u00e4tt. Det kan exempelvis vara att l\u00e4raren blir sjuk eller att lokalerna inte fungerar bra. D\u00e5 samarbetar man ofta med andra f\u00f6r att hitta l\u00f6sningar. \n\nEfter utbildningen \u00e4r klar ska kursintyg utf\u00e4rdas, utv\u00e4rderingar registreras och ibland har ocks\u00e5 administrat\u00f6ren hand om ekonomin kring utbildningen. \n\nUtbildningsadministrat\u00f6ren kan ocks\u00e5 tillsammans med andra arbeta med att planera f\u00f6r kommande utbildningar och utveckla utbildningen till det b\u00e4ttre."}