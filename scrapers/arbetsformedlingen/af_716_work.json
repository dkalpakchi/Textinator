{"text": "## Apotekare och receptarie\n\nApotek eller sjukhusapotek \u00e4r den vanligaste arbetsplatsen. Apotekare och receptarier arbetar \u00e4ven inom l\u00e4kemedelsindustrin och p\u00e5 myndigheter som L\u00e4kemedelsverket, E-h\u00e4lsomyndigheten och Tandv\u00e5rds- och f\u00f6rm\u00e5nsverket. P\u00e5 kliniska avdelningar inom sjukv\u00e5rden blir det vanligare att apotekare och receptarier anst\u00e4lls.\n\nFarmaceut \u00e4r ett samlingsnamn f\u00f6r apotekare och receptarier. B\u00e5da yrkesgrupperna \u00e4r experter p\u00e5 l\u00e4kemedelsanv\u00e4ndning. Det \u00e4r framf\u00f6rallt utbildningens l\u00e4ngd som skiljer apotekare och receptarier \u00e5t, men \u00e4ven bredden p\u00e5 arbetsomr\u00e5den. Apotekare arbetar inom hela l\u00e4kemedelskedjan, medan receptarier fr\u00e4mst arbetar inom apoteksverksamhet.\n\n### Arbetsuppgifter\n\nP\u00e5 apotek arbetar apotekare och receptarier med information och r\u00e5dgivning kring receptbelagda och receptfria l\u00e4kemedel samt egenv\u00e5rdsprodukter. Arbetet p\u00e5 apotek \u00e4r mycket kommunikativt med kundservice, r\u00e5dgivning och f\u00f6rs\u00e4ljning i fokus.\n\nM\u00e5nga har arbetsledande funktioner p\u00e5 apotek, exempelvis som apotekschefer. Apotekare kan arbeta med att utbilda apotekspersonal och ge st\u00f6d i mer komplicerade l\u00e4kemedelsfr\u00e5gor. Som apotekare \u00e4r det vanligt att ha rollen som l\u00e4kemedelsansvarig, vilket inneb\u00e4r ett \u00f6vergripande ansvar f\u00f6r att apoteksverksamheten f\u00f6ljer lagar, h\u00e5ller h\u00f6g kvalitet och \u00e4r patients\u00e4ker. Denna roll kan dock \u00e4ven innehas av receptarier.\n\nInom l\u00e4kemedelsindustrin arbetar apotekare med hela utvecklingskedjan fr\u00e5n forskning, tillverkning, kliniska pr\u00f6vningar, tester och registrering av nya l\u00e4kemedel till myndighetskontakter, marknadsf\u00f6ring och f\u00f6rs\u00e4ljning. Receptarier inom l\u00e4kemedelsindustrin arbetar vanligtvis i slutfasen av utvecklingsarbetet, exempelvis med l\u00e4kemedelsregistrering och kvalitetskontroller.\n\nP\u00e5 sjukhusapotek eller kliniker ansvarar apotekare och receptarier f\u00f6r distribution av l\u00e4kemedel till sjukhusets avdelningar och information till personalen om hur de ska hantera l\u00e4kemedel i sitt arbete. Ibland arbetar man med specialtillverkning av l\u00e4kemedel, exempelvis till sm\u00e5 barn.\n\nP\u00e5 L\u00e4kemedelsverket arbetar yrkesgrupperna med att granska och kontrollera arbetet inom apoteksverksamhet och l\u00e4kemedelsindustri."}