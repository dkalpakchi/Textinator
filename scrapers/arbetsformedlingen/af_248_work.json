{"text": "## Maskinf\u00f6rare inom lantbruk\n\nMaskinf\u00f6rare arbetar inom lantbruket. Oftast arbetar man p\u00e5 v\u00e4xtodlingsg\u00e5rdar eller stora djurg\u00e5rdar, fr\u00e4mst med mj\u00f6lkproduktion. Man kan \u00e4ven bli anst\u00e4lld av maskinstationer som s\u00e4ljer maskintj\u00e4nster till lantbrukare.\n\n### Arbetsuppgifter\n\nMaskinf\u00f6rare k\u00f6r maskiner inom lantbruket som till exempel pl\u00f6jer, harvar och s\u00e5r. Med hj\u00e4lp av olika redskap som kopplas till traktorer sprider man ocks\u00e5 g\u00f6dning och hanterar bek\u00e4mpningsmedel\n\nF\u00f6r en maskinf\u00f6rare p\u00e5 en g\u00e5rd som odlar vall (gr\u00e4s) kan mycket av arbetet handla om att k\u00f6ra balpressar, sl\u00e5ttermaskiner och maskiner f\u00f6r att konservera djurfoder (ensilage). Man lastar och lossar av foder p\u00e5 djurg\u00e5rdar och det ing\u00e5r ocks\u00e5 att sk\u00f6ta torkanl\u00e4ggningar d\u00e4r spannm\u00e5l, h\u00f6 eller halm f\u00f6rvaras. \n\nLantbruksredskap \u00e4r ofta datoriserade. I mer avancerade traktorer kan moment som upprepas f\u00f6rprogrammeras och n\u00e4r man till exempel harvar, g\u00f6dslar och bek\u00e4mpar ogr\u00e4s anv\u00e4nds ibland GPS. D\u00e5 undviker man att k\u00f6ra l\u00e4ngre \u00e4n n\u00f6dv\u00e4ndigt och sparar d\u00e4rmed br\u00e4nsle och pengar. Utvecklingen g\u00e5r mot allt f\u00e4rre men st\u00f6rre g\u00e5rdar, maskinf\u00f6raren kan ha stora ytor att t\u00e4cka.\n\nMed tekniskt avancerade maskiner har maskinf\u00f6raren en \u00f6vervakande roll. Men man b\u00f6r veta vilka niv\u00e5er av till exempel uts\u00e4desm\u00e4ngder som \u00e4r rimliga och inte enbart f\u00f6rlita sig p\u00e5 tekniken.\n\nSom maskinf\u00f6rare planerar man sj\u00e4lv arbetet, men jobbar \u00e4ven i n\u00e4ra samarbete med g\u00e5rdens \u00e4gare. Man samarbetar ocks\u00e5 med arbetsledare och andra anst\u00e4llda. Idag \u00e4r det vanligt att g\u00e5rdar samverkar om vissa maskiner. \n\nMaskinf\u00f6rare sk\u00f6ter sj\u00e4lva en del underh\u00e5llsarbete p\u00e5 maskinerna, till exempel byte av delar som slits ut och oljebyte. Man har ansvar f\u00f6r dyra lantbruksmaskiner och det \u00e4r vanligt att g\u00e5rdar har en gemensam upps\u00e4ttning av maskiner, en s\u00e5 kallad maskinpark.\n\n### Arbetstider \n\nMaskinf\u00f6rare har oregelbundna arbetstider, arbetet styrs mycket av v\u00e4dret. Det kan inneb\u00e4ra att man i vissa perioder p\u00e5 \u00e5ret arbetar l\u00e5nga arbetsdagar, till exempel n\u00e4r det \u00e4r bra sk\u00f6rdev\u00e4der. En del maskinf\u00f6rare \u00e4r s\u00e4songsanst\u00e4llda."}