{"text": "Piloter \u00e4r ofta anst\u00e4llda hos flygbolag, men kan \u00e4ven arbeta inom f\u00f6rsvaret. Det f\u00f6rekommer ocks\u00e5 att man \u00e4r anst\u00e4lld av bemanningsf\u00f6retag. \n\n### Arbetsuppgifter \n\nPiloter arbetar med att flyga flygplan. Ut\u00f6ver det ing\u00e5r ocks\u00e5 m\u00e5nga arbetsuppgifter f\u00f6re och efter flygningen. F\u00f6re flygningen samlar piloten in information om antalet passagerare, lastens vikt och v\u00e4dret l\u00e4ngs flygrutten. Uppgifterna anv\u00e4nds till f\u00e4rdplanen som styr autopiloten. \n\nInne i planet kontrollerar piloten att instrument, reglage och motorer fungerar. Manualer och checklistor anger vad piloterna ska kontrollera.\n\nDet vanligaste \u00e4r att tv\u00e5 piloter ing\u00e5r i bes\u00e4ttningen, en kapten och en styrman. Kaptenen fattar alla beslut, men g\u00f6r det i samr\u00e5d med styrman. Piloter m\u00e5ste arbeta ett visst antal \u00e5r som styrman innan de har m\u00f6jlighet att bli kapten.\n\nDet \u00e4r vanligt att kapten och styrman delar p\u00e5 arbetet. Styrman hj\u00e4lper kapten med radiokommunikation, navigering och flygning. Han eller hon tar \u00e4ven fram beslutsunderlag, s\u00e5 som underlag f\u00f6r br\u00e4nsleber\u00e4kningar fr\u00e5n tabeller och listor.\n\nN\u00e4r man flyger p\u00e5 h\u00f6g h\u00f6jd och inget ovanligt h\u00e4nder h\u00e5ller ofta autopiloten kursen och flygh\u00f6jden. Kaptenen och styrman m\u00e5ste dock \u00e4nd\u00e5 \u00f6vervaka situationen och de instrument som anv\u00e4nds. \n\nMan har hela tiden radiokontakt med andra flygplan och flygtrafikledningar l\u00e4ngs v\u00e4gen. Ibland ing\u00e5r det att informera passagerarna om olika h\u00e4ndelser under flygningen, som till exempel turbulens. \n\nUnder start och landning flyger piloterna flygplanet manuellt. Inf\u00f6r landningen g\u00f6r kaptenen och styrmannen ytterligare kontroller av instrument enligt en checklista. Efter landningen fyller man i loggboken och rapporterar till markkontrollen. \n\n### Arbetstider\n\nJobbet inneb\u00e4r oregelbundna arbetstider och ibland l\u00e5nga arbetspass. Jourtj\u00e4nstg\u00f6ring f\u00f6rekommer. Det \u00e4r vanligt att man sover p\u00e5 annan ort, men hur ofta och hur l\u00e4nge man \u00e4r borta ifr\u00e5n hemmet varierar mycket beroende p\u00e5 bland annat hur l\u00e5nga rutter man flyger. \n\n### Arbete utomlands\n\nPiloter har en internationell arbetsmarknad och m\u00f6jligheterna att arbeta f\u00f6r flygbolag i andra l\u00e4nder \u00e4r stora."}