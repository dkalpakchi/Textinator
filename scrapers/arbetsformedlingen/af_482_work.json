{"text": "Ekonomer finns i alla branscher p\u00e5 arbetsmarknaden, s\u00e5v\u00e4l privata n\u00e4ringslivet, offentlig sektor och ideella organisationer.\n\n### Arbetsuppgifter\n\nEkonomer kan ha en rad olika yrken och titlar. F\u00f6r att arbeta som ekonom kr\u00e4vs ofta en utbildning. Vanligaste utbildningen \u00e4r ekonom/civilekonom som man l\u00e4ser vid h\u00f6gskola eller universitet.\n\nEftersom ekonomyrken finns \u00f6ver hela arbetsmarknaden kan arbetsuppgifterna variera. Arbetsuppgifterna varierar beroende p\u00e5 storleken p\u00e5 f\u00f6retaget eller organisationen man arbetar inom. I mindre f\u00f6retag \u00e4r det vanligare att ha en st\u00f6rre bredd av arbetsuppgifter som sp\u00e4nner \u00f6ver flera omr\u00e5den. I st\u00f6rre f\u00f6retag \u00e4r det vanligare att ha specialiserade arbetsuppgifter. P\u00e5 ekonomiavdelningar arbetar ekonomer med den ekonomiska styrningen, finansiering och marknadsf\u00f6ring. \u00c4ven redovisning, revision och sammanst\u00e4llningar av budgetar \u00e4r vanliga uppgifter. \n\nDet finns \u00e4ven ekonomyrken som enbart kr\u00e4ver gymnasieutbildning, ibland med n\u00e5gon p\u00e5byggnad. Vanliga arbetsuppgifter f\u00f6r gymnasieekonomer \u00e4r administration av l\u00f6ner och handl\u00e4ggning av l\u00e5neans\u00f6kningar. \n\n### Ekonomyrken i kombination med andra omr\u00e5den\n\nH\u00e4lsoekonomer analyserar och ber\u00e4knar de ekonomiska effekterna av olika insatser inom h\u00e4lso- och sjukv\u00e5rden och vad sjukdomar och olycksfall kostar samh\u00e4llet. H\u00e4lsoekonomer arbetar i landsting, statliga myndigheter, f\u00f6rs\u00e4kringsbolag eller till exempel l\u00e4kemedelsf\u00f6retag.\n\nMilj\u00f6ekonomer analyserar hur man med ekonomiska styrmedel kan f\u00f6rb\u00e4ttra milj\u00f6n. De g\u00f6r ocks\u00e5 ber\u00e4kningar med h\u00e4nsyn till hur produktionen i ett f\u00f6retag inverkar p\u00e5 milj\u00f6n. Milj\u00f6ekonomen kan arbeta inom b\u00e5de n\u00e4ringsliv och offentlig sektor som L\u00e4nsstyrelser, Naturv\u00e5rdsverket och F\u00f6rsvarsmakten.\n\nNationalekonomer g\u00f6r samh\u00e4llsekonomiska utredningar, analyser och prognoser. Arbetsplatserna kan vara olika myndigheter, stora f\u00f6retag, organisationer, banker, f\u00f6rs\u00e4kringsbolag och \u00e4ven internationella jobb finns inom till exempel EU-administrationen, OECD och andra internationella organisationer."}