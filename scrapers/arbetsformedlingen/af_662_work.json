{"text": "## Maskinoperat\u00f6r inom gummi- och plastindustrin\n\nMaskinoperat\u00f6rer arbetar p\u00e5 industrif\u00f6retag.\n\n### Arbetsuppgifter\n\nMaskinoperat\u00f6ren \u00f6vervakar en eller flera maskiner s\u00e5 att produktionen fungerar och \u00e5tg\u00e4rdar problem som kan uppst\u00e5. Man kontrollerar tillfl\u00f6det av r\u00e5material, bevakar inst\u00e4llningar av till exempel tider, tryck och temperatur i processen. Man kan antingen sk\u00f6ta maskinerna manuellt eller genom att programmera en dator som i sin tur styr maskinerna. De f\u00e4rdiga produkterna kontrolleras ocks\u00e5 f\u00f6r att s\u00e4kerst\u00e4lla att de har r\u00e4tt kvalitet. Arbetsuppgifterna varierar beroende p\u00e5 vilken typ av plastprocess/maskin man arbetar vid.\n\nSom formsprutare inneb\u00e4r arbetet i huvudsak att st\u00e4lla, k\u00f6ra, sk\u00f6ta och underh\u00e5lla maskiner i produktionen. Maskinerna \u00e4r ofta robotbetj\u00e4nade vilket g\u00f6r det m\u00f6jligt att h\u00e5lla ig\u00e5ng produktionen dygnet runt. Ibland ing\u00e5r \u00e4ven utlastning och packning av produkter. \n\nIbland kan man beh\u00f6va justera maskinerna f\u00f6r att \u00e4ndra n\u00e5got i tillverkningen. Till exempel genom att byta ett formverktyg i en maskin inom plastindustrin. Det kan inneb\u00e4ra b\u00e5de praktiskt arbete med bytet av verktyget och \u00e4ven att man st\u00e4ller in nya processdata f\u00f6r att maskinen ska fungera r\u00e4tt. \n\nSom maskinoperat\u00f6r ing\u00e5r man som regel i ett arbetslag som best\u00e5r av flera operat\u00f6rer och ibland \u00e4ven med tekniker och verktygsbytare i laget. Tillsammans ansvarar laget f\u00f6r alla arbetsuppgifter i produktionen och ser till att kvaliteten p\u00e5 produkterna \u00e4r den r\u00e4tta och att leveranstiderna h\u00e5lls. Detta g\u00f6r att operat\u00f6rens arbetsuppgifter \u00e4r mycket varierade och samtidigt st\u00e4lls h\u00f6ga krav p\u00e5 kompetensen. \n\n### Arbetstider\n\nDet \u00e4r vanligt med skiftarbete."}