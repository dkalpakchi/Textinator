{"text": "## Specialister och r\u00e5dgivare inom skogsbruk\n\nSpecialister och r\u00e5dgivare inom skogsbruk arbetar p\u00e5 exempelvis skogsbolag, tj\u00e4nstef\u00f6retag, energif\u00f6retag, organisationer och stiftelser. De arbetar \u00e4ven inom kyrkan, staten samt kommuner som \u00e4ger skog och beh\u00f6ver skoglig kompetens. De finns \u00e4ven p\u00e5 universitet och h\u00f6gskolor. \n\n### Arbetsuppgifter\n\nSkogskonsulenter/Skogsr\u00e5dgivare kontrollerar att de lagar som handlar om skogsv\u00e5rd och milj\u00f6- och naturv\u00e5rd f\u00f6ljs. Man har en r\u00e5dgivande roll gentemot andra skogliga tj\u00e4nstem\u00e4n och skogs\u00e4gare i skogsbruks- och skogsv\u00e5rdsfr\u00e5gor. \n\n### Uppgifter som kan ing\u00e5 i rollen \u00e4r:\n\n- Anordna informationstr\u00e4ffar och kurser inom exempelvis skadebek\u00e4mpning, \u00e5tg\u00e4rder som kan f\u00f6rb\u00e4ttra virkeskvaliteten eller \u00f6ka produktiviteten. \n\n### - V\u00e4rdering av skog och skogsbruksfastigheter. \n\n- Inventeringar av skog, exempelvis skadedjursangrepp eller skador efter stormar  \n- Kartl\u00e4ggningar av naturomr\u00e5den som b\u00f6r bli naturreservat \n\nSkogskonsulenter kan ocks\u00e5 ta konsultuppdrag som till exempel att ta fram skogsbruksplaner. En skogsbruksplan inneh\u00e5ller fakta om hur stora skogsbest\u00e5nden \u00e4r, vilka naturv\u00e4rden som finns, n\u00e4r och var skog ska avverkas samt vilka naturv\u00e5rdande \u00e5tg\u00e4rder som beh\u00f6vs. Planen \u00e4r en hj\u00e4lp f\u00f6r skogs\u00e4garen att g\u00f6ra en l\u00e5ngsiktig planering av skogens sk\u00f6tsel och f\u00f6r att ta r\u00e4tt ekonomiska beslut. \u00c4ven upphandling av skogsv\u00e5rdstj\u00e4nster fr\u00e5n olika entrepren\u00f6rer kan ing\u00e5 i arbetet.\n\nDet \u00e4r ocks\u00e5 vanligt att arbeta som virkesink\u00f6pare. Virkesk\u00f6paren f\u00f6rser s\u00e5gverk, massabruk, v\u00e4rmeverk och andra skogsindustrier med r\u00e5vara i r\u00e4tt m\u00e4ngd och av r\u00e4tt kvalitet. Virkesink\u00f6paren har kontakt med skogs\u00e4gare fr\u00e5n ink\u00f6p och avverkning till leverans av r\u00e5varan. Virkesink\u00f6pande tj\u00e4nstem\u00e4n vid skogs\u00e4garf\u00f6reningarna kallas f\u00f6r skogsinspektorer. \n\nEn del specialister inom skogsbruket arbetar med forskning relaterad till skogen. Till exempel om hur skogsbruket kan bli mer h\u00e5llbart, hur man kan anv\u00e4nda r\u00e5varan tr\u00e4 till nya material eller som energik\u00e4lla."}