{"text": "Den vanligaste arbetsplatsen \u00e4r ett lagerhus f\u00f6r ett privat f\u00f6retag som transporterar egna eller andras varor. Lagerarbetare arbetar inom m\u00e5nga olika branscher s\u00e5som inom handeln, e-handeln, industrin eller transportbranschen.\n\n### Arbetsuppgifter\n\nLagerarbetare arbetar med att ta emot och/eller skicka vidare varor. De huvudsakliga arbetsuppgifterna handlar om att plocka, packa och f\u00e4rdigst\u00e4lla olika varor till kunder enligt en orderlista. Varorna som hanteras kan vara allt fr\u00e5n bildelar till livsmedel. Nedan f\u00f6ljer exempel p\u00e5 hur man kan arbeta som en lagerarbetare.\n\nEn varumottagare tar emot varor via automatiska band, eller via portar och lastluckor, och kontrollerar att det \u00e4r r\u00e4tt produkt och m\u00e4ngd. Samma person registrerar sedan produkterna och letar upp en plats med hj\u00e4lp av en dator, dit lyfts produkterna automatiskt med kranar eller en truck. Om n\u00e5got fattas eller \u00e4r fel noterar varumottagaren det eller kontaktar leverant\u00f6ren.\n\nVid utleverans plockar orderexpedit\u00f6ren sedan fram varorna enligt en kundorder, vilket kan ske med hj\u00e4lp av en truck. Ibland anv\u00e4nds en Pick-by-Voice, denna dator meddelar vilken g\u00e5ng och vilken plats p\u00e5 lagret varan ska h\u00e4mtas ifr\u00e5n. Varorna packas och n\u00e4r ordern \u00e4r f\u00e4rdig noterar orderexpedit\u00f6ren ordern i datorn. Varorna plockas sedan ut fr\u00e5n lagret med hj\u00e4lp av ett automatiserat system. Slutligen f\u00f6rpackas och lastas varorna p\u00e5 en lastbil.\n\nArbetsuppgifter och hj\u00e4lpmedel kan skilja sig \u00e5t beroende p\u00e5 var man arbetar. M\u00e5nga f\u00f6retag vill att man l\u00e4r sig olika arbetsuppgifter eftersom lagerarbetaren kan f\u00e5 rotera mellan olika avdelningar och stationer. Truckk\u00f6rning eller k\u00f6rning av travers (kran) ing\u00e5r ofta i arbetet. Exempel p\u00e5 andra uppgifter \u00e4r ompackning, avfallshantering samt inventering d\u00e4r man r\u00e4knar och registrerar kundens varor.\n\n### Arbetstider\n\nDet \u00e4r vanligt att lagerarbetaren jobbar med oregelbundna scheman, s\u00e5 kallat skiftarbete. Arbetet kan ske under dagtid eller kv\u00e4lls-/nattid, p\u00e5 s\u00e5v\u00e4l vardagar som helger. Det finns \u00e4ven arbeten som sker dygnet runt. Arbetspassen under dagtid \u00e4r vanligast och b\u00f6rjar tidigt, runt klockan 05-07."}