{"text": "Florister arbetar i blomsteraff\u00e4rer, handelstr\u00e4dg\u00e5rdar eller garden centers, en slags kombination av blomsterhandel och handelstr\u00e4dg\u00e5rd. \n\n### Arbetsuppgifter\n\nFlorister skapar vackra buketter eller dekorationer av snittblommor, det vill s\u00e4ga blommor utan rot. De g\u00f6r binderier till livets lyckliga och sorgsna skeden, s\u00e5 som brudbuketter, t\u00e4rnbuketter, kyrkdekorationer till br\u00f6llop, men ocks\u00e5 begravningsbinderier som kransar eller kistdekorationer. \n\nFloristen s\u00e4ljer ocks\u00e5 krukv\u00e4xter och vissa plantor och beh\u00f6ver kunna mycket om olika arter f\u00f6r att veta hur de ska sk\u00f6tas s\u00e5 att de h\u00e5ller sig fr\u00e4scha och fina. De g\u00f6r arrangemang av krukv\u00e4xter inne och ute s\u00e5 som julgrupper eller planteringar till andra h\u00f6gtider.\n\nM\u00e5nga blomsteraff\u00e4rer \u00e4r anslutna till blomsterf\u00f6rmedlingsorganisationer. Via dem kan kunderna skicka blommor till n\u00e5gon i en annan stad eller ett annat land. Best\u00e4llningar kommer ofta via Internet. En del blomsteraff\u00e4rer har ocks\u00e5 uthyrningsverksamhet. De hyr ut v\u00e4xter till f\u00f6retag och organisationer och tar ibland ocks\u00e5 hand om sk\u00f6tseln.\n\nI floristens arbete ing\u00e5r \u00e4ven alla de uppgifter som f\u00f6rekommer i en aff\u00e4r. Man tar emot, packar upp och prism\u00e4rker v\u00e4xter och andra varor. Man arbetar med att exponera varorna i butiken, ger service till kunder som kommer och tar betalt. \u00c4ven administrativa uppgifter ing\u00e5r som att k\u00f6pa in varor. \n\n### Arbetstider \n\nArbetsbelastningen kan vara stor inf\u00f6r storhelger, till exempel vid studentexamen eller vid jultid, d\u00e5 det s\u00e4ljs extra mycket blommor. M\u00e5nga blomsteraff\u00e4rer har \u00f6ppet p\u00e5 kv\u00e4llar och helger, vilket inneb\u00e4r oregelbundna arbetstider."}