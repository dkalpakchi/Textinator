{"text": "## Barnsk\u00f6tare\n\nBarnsk\u00f6tare arbetar p\u00e5 f\u00f6rskolor, skolor och i fritidshem.\n\n### Arbetsuppgifter\n\nI det vardagliga arbetet hj\u00e4lps barnsk\u00f6tare och f\u00f6rskoll\u00e4rare \u00e5t med arbetsuppgifterna.  \nBarnsk\u00f6taren deltar i lek och aktiviteter samt \u00e4r behj\u00e4lplig vid m\u00e5ltider och sovstunder.   \nF\u00f6rskoll\u00e4raren har det pedagogiska ansvaret men \u00e4ven barnsk\u00f6taren \u00e4r delaktig i den pedagogiska planeringen. Dokumentation samt planering av olika inom- och utomhusaktiviteter \u00e4r viktiga delar av arbetet. Utg\u00e5ngspunkten f\u00f6r f\u00f6rskolans planering \u00e4r l\u00e4roplanen f\u00f6r f\u00f6rskolan. \n\nBarnsk\u00f6taren utg\u00e5r fr\u00e5n barnens intressen n\u00e4r de planerar f\u00f6rskolans verksamhet och aktiviteter. Utifr\u00e5n barnens intresseomr\u00e5den tar f\u00f6rskolans veckoplanering form. Man arbetar mycket med exempelvis b\u00f6cker, djur, natur och skapande. \n\nP\u00e5 m\u00e5nga f\u00f6rskolor \u00e4r barn och personal utomhus en stor del av dagen, att utforska naturen och lekparken \u00e4r viktigt f\u00f6r barnens fysiska utveckling. I f\u00f6rskolan f\u00e5r barnen tillsammans med barnsk\u00f6taren m\u00f6jlighet att utveckla sin fantasi genom att m\u00e5la, spela spel tillsammans eller arbeta skapande. Rytmik och musik \u00e4r ocks\u00e5 viktiga inslag i f\u00f6rskolan. Man kan ocks\u00e5 arbeta med att uppmuntra till l\u00e4sning genom att ha sagostunder eller utforska biblioteket.\n\n\u00c4ven omsorg \u00e4r en del av arbetet. Barnsk\u00f6taren ser till s\u00e5 att alla barn f\u00e5r uppm\u00e4rksamhet, att alla f\u00e5r vara med och leka samt att inget barn kommer till skada. Man har mycket kontakt med f\u00f6r\u00e4ldrar och v\u00e5rdnadshavare genom daglig kontakt men \u00e4ven vid barnens utvecklingssamtal.\n\n### Arbetstider\n\nBarnsk\u00f6tare arbetar oftast dagtid. Vissa kommuner erbjuder barnomsorg \u00e4ven p\u00e5 kv\u00e4llar och helger, vilket d\u00e5 p\u00e5verkar barnsk\u00f6tarens arbetstider."}