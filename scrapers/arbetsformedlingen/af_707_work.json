{"text": "Skattehandl\u00e4ggare arbetar p\u00e5 Skatteverket som \u00e4r f\u00f6rvaltningsmyndighet f\u00f6r bland annat skatt, folkbokf\u00f6ring och bouppteckningar. Skattehandl\u00e4ggare arbetar p\u00e5 skattekontor som finns p\u00e5 ett fyrtiotal orter i landet.\n\n### Arbetsuppgifter\n\nSkattehandl\u00e4ggaren arbetar med f\u00f6rebyggande arbete och kontrollverksamhet. Skattehandl\u00e4ggaren utreder, analyserar och fattar beslut i olika skatte\u00e4renden. I arbetet ing\u00e5r m\u00e5nga kontakter, b\u00e5de med privatpersoner och f\u00f6retag. Skattehandl\u00e4ggaren kan inrikta sig p\u00e5 olika skatteomr\u00e5den, till exempel moms, f\u00f6retagsbeskattning, inkomstbeskattning och internationell beskattning.\n\nGranskning av inkomstdeklarationer \u00e4r en vanlig arbetsuppgift. D\u00e5 utreds inl\u00e4mnade deklarationer som av olika anledningar inte ser ut att st\u00e4mma. Det kan handla om allt fr\u00e5n enkla r\u00e4knefel till misstankar om skattebedr\u00e4gerier.\n\nSkattehandl\u00e4ggare med inriktning mot revision arbetar med att granska f\u00f6retag och deras redovisning av moms och inbetalda arbetsgivaravgifter, bokf\u00f6ring och deklarationer. Det \u00e4r en skatterevisor som \u00e4r ytterst ansvarig f\u00f6r revisionen, men fler skattehandl\u00e4ggare kan delta i arbetet.\n\nSkattehandl\u00e4ggare har ocks\u00e5 informationstr\u00e4ffar f\u00f6r olika m\u00e5lgrupper, till exempel f\u00f6r blivande och nya f\u00f6retagare. P\u00e5 informationstr\u00e4ffarna g\u00e5r man till exempel igenom regelverk. Informationstr\u00e4ffarna kan ske fysiskt eller \u00f6ver webben.\n\nP\u00e5 lokala servicekontor arbetar skattehandl\u00e4ggare med service och information till privatpersoner och f\u00f6retag. Arbetet handlar ofta om att svara p\u00e5 allm\u00e4nna fr\u00e5gor. Handl\u00e4ggare p\u00e5 Skatteupplysningen ger samma service via telefon, e-post och ibland via sociala medier.\n\nSkattehandl\u00e4ggare som arbetar med borgen\u00e4rsverksamhet hanterar uppgifter som r\u00f6r konkurser och skuldsanering. Samarbete med andra myndigheter \u00e4r vanligt.\n\nDet finns ocks\u00e5 skatteombud som arbetar med att f\u00f6ra Skatteverkets talan i domstolsprocesser.\n\n### Arbetstider\n\nSkattehandl\u00e4ggare p\u00e5 skattekontor har flexibel arbetstid och arbetar ofta vanliga kontorstider. P\u00e5 Skatteupplysningen och servicekontor har man schemalagd arbetstid."}