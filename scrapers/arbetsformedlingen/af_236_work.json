{"text": "## Logistiker\n\nLogistiker \u00e4r ett samlingsnamn f\u00f6r olika yrkesgrupper inom produktion- och transportplanering. Andra titlar kan vara lager eller transportplanerare, produktionsplanerare/-samordnare, materialplanerare, ink\u00f6pare, leverant\u00f6rsutvecklare. \n\nLogistiker arbetar ofta p\u00e5 f\u00f6retag inom industri, handel eller transport.\n\n### Arbetsuppgifter\n\nLogistiker arbetar med planering kring produktion, lager och transport.\n\nM\u00e5nga logistiker arbetar med orderplanering. Arbetet kr\u00e4ver mycket kommunikation med leverant\u00f6rer och kunder. Logistiker tar fram avtal och sk\u00f6ter kontakter \u00e4ven efter att produkterna levererats. Som en del av orderarbetet planerar logistikerna ofta transporter \u2013 b\u00e5de vilket fordon som ska anv\u00e4ndas och vilken v\u00e4g det ska ta. Transporterna kan g\u00e4lla allt ifr\u00e5n r\u00e5varor till f\u00e4rdiga produkter.\n\nLogistiker kan ocks\u00e5 styra lagret och boka lagerutrymme n\u00e4r nya produkter ska komma in, sk\u00f6ta systemen f\u00f6r lagersaldo eller se till att alla material finns p\u00e5 plats n\u00e4r de beh\u00f6vs i produktionen eller hos kund. Ibland sk\u00f6ter logistikerna ink\u00f6pen och tar hand om fakturorna.\n\nEn logistiker kan ocks\u00e5 arbeta med att planera produktion och logistik hos olika industrif\u00f6retag. Det kan vara att skriva produktionsordrar eller g\u00f6ra prioriteringar i tillverkningen. Ibland granskar man enskilda delar och ibland analyserar man hela produktions och logistikkedjan f\u00f6r att se var det kan g\u00f6ras effektiviseringar och v\u00e4rde\u00f6kningar. Det handlar hela tiden om att f\u00f6rb\u00e4ttra arbetet s\u00e5 att alla resurser anv\u00e4nds p\u00e5 b\u00e4sta s\u00e4tt.\n\nIdag kan logistiker \u00e4ven vara mer datainriktade och arbeta med att styra, analysera och f\u00f6rb\u00e4ttra f\u00f6retagets fl\u00f6den genom IT-system.\n\nDet g\u00f6rs m\u00e5nga utr\u00e4kningar f\u00f6r att ta ekonomiska och effektiva beslut. Logistiker kan till exempel r\u00e4kna ut hur mycket material som kommer g\u00e5 \u00e5t, hur stor lageryta som beh\u00f6vs eller hur l\u00e5ng tid transporterna tar fr\u00e5n leverant\u00f6r till kund. M\u00e5let \u00e4r att minimera kostnader och \u00f6ka v\u00e4rdet s\u00e5 att kunderna f\u00e5r det de vill ha i r\u00e4tt tid.\n\nIdag \u00e4r logistiken en viktig del f\u00f6r f\u00f6retagen. D\u00e4rf\u00f6r sitter ofta logistikchefen med i f\u00f6retagets ledningsgrupp."}