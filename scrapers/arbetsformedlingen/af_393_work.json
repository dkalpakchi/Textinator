{"text": "## Receptionist\n\nReceptionister arbetar vid myndigheter, inom kommun och landsting och inom det privata n\u00e4ringslivet. M\u00e5nga \u00e4r anst\u00e4llda av bemanningsf\u00f6retag och uthyrda till en arbetsplats. Receptionen kan ocks\u00e5 vara utlagd p\u00e5 entreprenad. D\u00e5 sk\u00f6ts receptionen av ett annat f\u00f6retag. \n\n### Arbetsuppgifter\n\nReceptionisten m\u00f6ter bes\u00f6kare och visar dem till r\u00e4tt. M\u00e5nga f\u00f6retag har idag s\u00e4rskilda bokningsrutiner f\u00f6r bes\u00f6kare. D\u00e5 har bes\u00f6karen avtalat tid i f\u00f6rv\u00e4g. D\u00e5 kontaktar receptionisten den som ska ta emot bes\u00f6ket. Ibland kommer bes\u00f6kare spontant och d\u00e5 \u00e4r det receptionistens uppgift att ta emot och f\u00f6rklara rutinerna. \n\nVissa f\u00f6retag har egna s\u00e4kerhetsrutiner p\u00e5 f\u00f6retaget. D\u00e5 ska bes\u00f6karen registreras och f\u00e5 en bes\u00f6ksbricka som sedan l\u00e4mnas n\u00e4r bes\u00f6ket \u00e4r klart. Det kan receptionisten ansvara f\u00f6r. \n\nVanligast idag \u00e4r att den som tar emot bes\u00f6ket h\u00e4mtar sin bes\u00f6kare vid receptionen. Det kan h\u00e4nda att hen ibland blir f\u00f6rsenad och d\u00e5 \u00e4r det receptionistens uppgift att bed\u00f6ma om bes\u00f6karen kan v\u00e4nta eller om det \u00e4r b\u00e4ttre att boka en ny tid. Att ta v\u00e4l hand om den som v\u00e4ntar \u00e4r receptionistens uppgift. D\u00e4rf\u00f6r \u00e4r det viktigt att vara serviceinriktad och kunna anpassa sig till nya situationer som kan uppkomma. \n\nM\u00e5nga receptionister har ocks\u00e5 andra arbetsuppgifter. Vanligt \u00e4r att bokning och sk\u00f6tsel av konferensrum ing\u00e5r. Andra administrativa uppgifter som kan ing\u00e5 varierar. D\u00e4rf\u00f6r \u00e4r det bra att kunna hantera vanliga administrativa programvaror. Receptionisten bevakar inkommande mail i elektroniska brevl\u00e5dor. De kan ocks\u00e5 sk\u00f6ta kopiering och postsortering.\n\nP\u00e5 mindre arbetsplatser sk\u00f6ter ofta receptionisten \u00e4ven telefonv\u00e4xeln. \n\nKonferensv\u00e4rden ser till att konferensarrangemang \u00f6verensst\u00e4mmer med g\u00e4sternas bokning och \u00f6nskem\u00e5l. Man kan hj\u00e4lpa till med bokning och planering och ser till att lokaler, teknisk utrustning, bokningar i restaurang och annat fungerar under konferensen. \n\n### Arbetstid\n\nArbetstiderna varierar beroende p\u00e5 var man arbetar. Oftast har man arbetstider som f\u00f6ljer \u00f6ppettiderna p\u00e5 f\u00f6retaget. Vanligast \u00e4r dagtid."}