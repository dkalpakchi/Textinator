{"text": "Hamnarbetare arbetar i hamnar l\u00e4ngs landets kuster och st\u00f6rre insj\u00f6ar. \n\n### Arbetsuppgifter \n\nI hamnarna m\u00f6ts de olika trafikslagen b\u00e5t, lastbil och t\u00e5g. Hamnarbetare ansvarar f\u00f6r att \u00f6verg\u00e5ngen mellan de olika trafikslagen g\u00e5r smidigt. Olika slags gods inneb\u00e4r olika typer av arbete. Allt fr\u00e5n personbilar som ska k\u00f6ras av b\u00e5ten till tunga&nbsp;containrar som lyfts i och ur fartygen med hj\u00e4lp&nbsp;av kranar. N\u00e4r det g\u00e4ller flytande gods som olja handlar arbetet om att koppla slangar och r\u00f6r p\u00e5 ett s\u00e4kert s\u00e4tt f\u00f6r att undvika l\u00e4ckage och&nbsp;brandrisk. \n\nI arbetet anv\u00e4nder man ofta olika truckar eller kranar f\u00f6r att lasta och lossa gods fr\u00e5n fartyg. Hamnarbetare arbetar med truckar av olika slag f\u00f6r att flytta gods mellan platser p\u00e5 kajen och/eller b\u00e5ten. M\u00e5nga enheter som hanteras v\u00e4ger flera ton, s\u00e5 man anv\u00e4nder ofta tyngre trucktyper, till exempel terminaldragtruck eller containertruck. Hamnarbetare anv\u00e4nder ocks\u00e5 olika sorters hamnkranar s\u00e5som sv\u00e4ngkranar, STS-kranar eller vikarmskranar vid lastning och lossning av fartyg. Arbetet med att lossa och lasta fartygen kan ocks\u00e5 g\u00f6ras med hj\u00e4lp av transportband eller genom att koppla slangar och r\u00f6r f\u00f6r att lasta av flytande last som till exempel oljor. \n\nUt\u00f6ver att flytta gods mellan inskrivning, anvisade kajplatser och b\u00e5t, \u00e4r hamnarbetare med och r\u00e4knar samt kontrollerar att det som ska lastas eller lossas \u00e4r oskadat. Det \u00e4r viktigt att uppt\u00e4cka om det uppst\u00e5tt skador eftersom det kan vara stora v\u00e4rden som transporteras. Om till exempel en container blivit skadad kan det dessutom inneb\u00e4ra en s\u00e4kerhetsrisk i den fortsatta hanteringen i hamnen. \n\n### Andra vanliga yrkesroller f\u00f6r hamnarbetare:\n\n  \nSignalm\u00e4n hj\u00e4lper kranf\u00f6rare med att kontrollera s\u00e4kerheten inom kranens arbetsomr\u00e5de s\u00e5 att ingen st\u00e5r i v\u00e4gen och att eventuella l\u00e5s och vajrar \u00e4r p\u00e5 plats inf\u00f6r ett lyft. \n\nL\u00e4mpare \u00f6ser l\u00f6st god med skyffel s\u00e5 att kranar och maskiner kommer \u00e5t det vid avlastnings fr\u00e5n fartyg.\n\nBilf\u00f6rare k\u00f6r av och p\u00e5 enskilda bilar och lastbilschassin. \n\nTrafikvakter tar emot och dirigerar trafik och passagerare."}