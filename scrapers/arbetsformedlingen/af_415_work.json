{"text": "Det finns universitets- och h\u00f6gskolel\u00e4rare som huvudsakligen arbetar med undervisning. Men det finns ocks\u00e5 de som n\u00e4stan enbart \u00e4gnar sig \u00e5t forskning.\n\n### Arbetsuppgifter&nbsp;\n\nI jobbet som universitets- och h\u00f6gskolel\u00e4rare ing\u00e5r att utveckla pedagogiken och planera utbildningen. Universitets- och h\u00f6gskolel\u00e4rare handleder studenterna i deras arbete och deras studier ska bed\u00f6mas och examineras.\n\nUniversitets- och h\u00f6gskolel\u00e4rare kan ha m\u00e5nga olika titlar, till exempel&nbsp;doktorand, universitetsadjunkt, universitetslektor&nbsp;eller&nbsp;professor.\n\nDoktorand.&nbsp;I en doktorandtj\u00e4nst kombineras ofta eget arbete med en avhandling med undervisning. En doktorandtj\u00e4nst kan finansieras genom utbildningsbidrag i kombination med arbete som&nbsp;assistent&nbsp;vid universitetet. D\u00e5 ing\u00e5r ofta ocks\u00e5 administrativa uppgifter i jobbet. Doktorand- och assistenttj\u00e4nster \u00e4r alltid tidsbegr\u00e4nsade.\n\nAdjunkter&nbsp;\u00e4r l\u00e4rare som undervisar inom grundniv\u00e5erna vid h\u00f6gskolor och universitet. Adjunkter har vanligtvis en magisterexamen, men inte doktorsexamen. H\u00f6gskoleadjunkter vid yrkesinriktade utbildningar har i allm\u00e4nhet l\u00e5ng yrkeserfarenhet inom det \u00e4mne som de undervisar inom.\n\nLektorer&nbsp;har vanligtvis avlagt doktorsexamen. De arbetar oftast vid en h\u00f6gskola eller ett universitet, men ibland \u00e4ven vid en gymnasieskola. Universitetslektorer kan arbeta med forskning, forskarhandledning och undervisning. Arbetsuppgifterna kan variera mellan olika lektorer, vissa arbetar mest med undervisning p\u00e5 grundniv\u00e5, medan andra arbetar med forskning eller forskarutbildning.\n\nProfessor&nbsp;\u00e4r en titel f\u00f6r de h\u00f6gst utbildade l\u00e4rarna vid h\u00f6gskolor och universitet. Professorer har forskning och handledning av doktorander som huvuduppgift, men deltar ocks\u00e5 ofta i utbildning p\u00e5 grundniv\u00e5 och avancerad niv\u00e5. Beh\u00f6righetskravet \u00e4r vetenskaplig skicklighet v\u00e4sentligt ut\u00f6ver doktorsexamen samt pedagogisk skicklighet. En professor \u00e4r ansvarig f\u00f6r forskning och forskarutbildning inom sitt \u00e4mne."}