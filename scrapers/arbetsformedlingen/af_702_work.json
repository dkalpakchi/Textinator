{"text": "Kaf\u00e9- och konditoribitr\u00e4den jobbar oftast p\u00e5 caf\u00e9er, konditorier och espressobarer.\n\n### Arbetsuppgifter\n\nArbetet som kaf\u00e9bitr\u00e4de kan inneh\u00e5lla m\u00e5nga olika arbetsuppgifter beroende p\u00e5 vilken arbetsplats man arbetar p\u00e5.\n\nVanliga arbetsuppgifter kan vara att sk\u00f6ta f\u00f6rs\u00e4ljningen av till exempel bakverk, sm\u00f6rg\u00e5sar och olika drycker. Kaf\u00e9bitr\u00e4det hanterar kassan och tar betalt av kunderna och serverar det som best\u00e4lls. Samtidigt som best\u00e4llningen g\u00f6rs klart h\u00e5ller man kontakt med g\u00e4sten. Kaf\u00e9bitr\u00e4den har ett mycket ut\u00e5triktat arbete d\u00e4r g\u00e4sten st\u00e5r i centrum och f\u00f6rv\u00e4ntar sig ett trevligt bem\u00f6tande. \n\nMan bereder kaffe eller andra drycker och hj\u00e4lper ibland \u00e4ven till med enklare arbete i kallk\u00f6ket, till exempel att f\u00f6rbereda sm\u00f6rg\u00e5sar, sallader eller wraps.\n\nKaf\u00e9bitr\u00e4den ansvarar ocks\u00e5 f\u00f6r att det \u00e4r rent och fint i lokalerna, att disk plockas undan under dagen och bord och stolar \u00e4r klara f\u00f6r nya kunder. Ibland ing\u00e5r lokalv\u00e5rd och diskning i arbetet. \n\nKaf\u00e9bitr\u00e4det kan ocks\u00e5 ansvara f\u00f6r att ta emot varubest\u00e4llningar som kommer fr\u00e5n kunder och att se till att r\u00e4tt saker packas och levereras. \n\nIbland \u00e4r man specialiserad p\u00e5 att tillreda olika sorters kaffedrycker och kan d\u00e5 kallas barista. Baristor har ofta en kortare vidareutbildning som ger kunskaper i att hantera maskiner, tekniker och kunskap kring kaffer\u00e5varan, till exempel skillnaden mellan olika kaffeb\u00f6nors ursprung, kaffeblandningar och rostningar.\n\n### Arbetstider\n\nArbetstiderna varierar, man kan vara beredd p\u00e5 att arbeta p\u00e5 kv\u00e4llstid och under helger."}