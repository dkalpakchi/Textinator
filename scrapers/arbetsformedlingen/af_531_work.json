{"text": "## Webbdesigner\n\nWebbdesignern kan arbeta med frilansuppdrag som egenf\u00f6retagare eller vara anst\u00e4lld p\u00e5 ett IT-konsultf\u00f6retag eller en kommunikationsbyr\u00e5. Det finns ocks\u00e5 webbdesigners som arbetar in house p\u00e5 st\u00f6rre f\u00f6retag eller organisationer.\n\n### Arbetsuppgifter\n\nWebbdesignern l\u00e4gger grunden f\u00f6r strukturen och funktionaliteten p\u00e5 en webbplats. Webbdesignern bygger upp olika delar av webbplatsen och v\u00e4ljer typsnitt, f\u00e4rgskalor och symboler. Webbdesignern best\u00e4mmer ocks\u00e5 storleken och placeringen av olika ytor p\u00e5 webbplatsen. En webbdesigner arbetar b\u00e5de med programmering i mjukvaruprogram och med de kreativa delarna av webbplatsens utformning.\n\nWebbdesignern arbetar med fokus p\u00e5 anv\u00e4ndaren, det \u00e4r viktigt att en webbsida \u00e4r anv\u00e4ndarv\u00e4nlig och l\u00e4ttillg\u00e4nglig. Webbdesignern kan ocks\u00e5 vara expert p\u00e5 konvertering, vilket inneb\u00e4r att f\u00e5 bes\u00f6karen av webbplatsen att bli kund hos det aktuella f\u00f6retaget. \n\nWebbdesignern arbetar ibland med s\u00f6kmotoroptimering, en metod f\u00f6r att p\u00e5verka webbplatsens placering i s\u00f6kmotorer. Det g\u00e4ller att hitta nyckelord/s\u00f6kbegrepp som g\u00f6r att webbplatsen hamnar h\u00f6gt upp i s\u00f6kmotorn. Syftet \u00e4r att f\u00e5 fler bes\u00f6kare till webbplatsen eller till den produkt/tj\u00e4nst som f\u00f6retaget/organisationen erbjuder. Det finns ocks\u00e5 s\u00e4rskilda s\u00f6kmotoroptimerare/SEO-specialister som enbart arbetar med dessa metoder.\n\nBest\u00e4llare av webbplatsen \u00e4r ofta ett f\u00f6retag eller en myndighet som vill presentera sig och sina produkter eller tj\u00e4nster. P\u00e5 en kommunikationsbyr\u00e5 \u00e4r det vanligt att best\u00e4llningen f\u00f6rst tas om hand av projektledare, art director och copywriter f\u00f6r att sedan g\u00e5 vidare till webbdesignern. Mer avancerad programmering g\u00f6rs ofta av en programmerare.\n\n### Arbetstider\n\nArbetstiderna kan variera. N\u00e4r ett uppdrag ska vara f\u00e4rdigt kan det bli mycket extraarbete, b\u00e5de kv\u00e4llar och helger."}