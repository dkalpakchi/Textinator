{"text": "Arbetsuppgifter  \nF\u00f6rs\u00e4kringsf\u00f6rs\u00e4ljare arbetar i huvudsak med att s\u00e4lja f\u00f6rs\u00e4kringar till nya och befintliga kunder. I arbetet ing\u00e5r \u00e4ven kundservice och d\u00e4rmed att besvara kunders fr\u00e5gor kring f\u00f6rs\u00e4kringar och ge r\u00e5d. Att g\u00f6ra merf\u00f6rs\u00e4ljning till kunder ing\u00e5r ocks\u00e5 i arbetsuppgifterna.\n\nF\u00f6rs\u00e4kringss\u00e4ljare arbetar med att s\u00f6ka upp t\u00e4nkbara och tidigare kunder och finna l\u00f6sningar f\u00f6r varje kund n\u00e4r det g\u00e4ller till exempel pensionsf\u00f6rs\u00e4kringar, f\u00f6rs\u00e4kringar av fastigheter, jordbruk, industrier och anl\u00e4ggningar. Att analysera kundernas ekonomiska och skattem\u00e4ssiga situation \u00e4r en del av arbetet.\n\nF\u00f6rs\u00e4kringss\u00e4ljarens arbete har p\u00e5 m\u00e5nga arbetsplatser blivit alltmer kvalificerat. Numera \u00e4r det vanligt att man f\u00f6rutom att ta hand om den f\u00f6rsta kontakten med kunden \u00e4ven tar hand om hela \u00e4rendet. Det kan d\u00e4rf\u00f6r kr\u00e4vas kunskaper inom ekonomi och juridik, ut\u00f6ver kunskaper inom f\u00f6rs\u00e4ljning.\n\nYrket kan \u00e4ven kallas f\u00f6rs\u00e4kringsr\u00e5dgivare. F\u00f6rs\u00e4kringsr\u00e5dgivare arbetar med att ge privatpersoner och f\u00f6retag r\u00e5d n\u00e4r det g\u00e4ller olika f\u00f6rs\u00e4kringsl\u00f6sningar.\n\n### Arbetsmilj\u00f6\n\nArbetet kan ibland utf\u00f6ras p\u00e5 kv\u00e4llar och helger, s\u00e4rskilt f\u00f6r de som arbetar med f\u00f6rs\u00e4ljning av f\u00f6rs\u00e4kringar."}