{"text": "Som officer arbetar man inom sj\u00f6- eller luftburna f\u00f6rband eller f\u00f6rband p\u00e5 flera platser i Sverige, exempelvis Stockholm, G\u00f6teborg, Sk\u00f6vde, Karlsborg och Boden. Arbetsplatsen kan \u00e4ven vara utomlands under vissa tider d\u00e5 tj\u00e4nstg\u00f6ring utomlands \u00e4r ett krav. \n\n### Arbetsuppgifter\n\nAlla officerare f\u00e5r en markf\u00f6rsvarsutbildning och utbildas till l\u00e4rare, fackman och chef. Att vara officer \u00e4r ett ansvarsfullt arbete och officeren \u00e4r alltid ledare p\u00e5 n\u00e5gon niv\u00e5. Som ledare \u00e4r det viktigt att kunna motivera, entusiasmera och s\u00e4tta kraft bakom orden. Som fackman p\u00e5 ett eller flera omr\u00e5den f\u00f6ljer officeraren den tekniska utvecklingen och vidareutbildar sig st\u00e4ndigt.\n\nEn officer m\u00e5ste hela tiden ta sig an nya uppgifter. Spr\u00e5kkunskaper och allm\u00e4nbildning har f\u00e5tt st\u00f6rre betydelse liksom moral och etik. Ledaregenskaper \u00e4r ett krav. En officer m\u00e5ste ocks\u00e5 ha bra kondition, uth\u00e5llighet och styrka.\n\nEn officer i svenska fredsbevarande styrkor arbetar med att skapa en b\u00e4ttre tillvaro f\u00f6r folk i p\u00e5g\u00e5ende konflikter.&nbsp;\n\nMan kan tj\u00e4nstg\u00f6ra kontinuerligt som yrkesofficer eller tidvis som reservofficer. Som reservofficer \u00e4r man i F\u00f6rsvarsmakten en tid vid sidan av sitt civila arbete eller studier."}