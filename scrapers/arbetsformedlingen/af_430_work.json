{"text": "## V\u00e4ktare och ordningsvakter\n\nV\u00e4ktare \u00e4r oftast anst\u00e4llda p\u00e5 bevakningsf\u00f6retag, och placeras sedan p\u00e5 en eller flera arbetsplatser s\u00e5 som k\u00f6pcenter, industriomr\u00e5den eller gator och torg.\n\nRonderande v\u00e4ktare \u00e5ker runt och bevakar flera olika fastigheter, s\u00e5 som butiker, kontor och industrier. Arbetsuppgifter kan vara st\u00e4ngning/l\u00e5sning och hantering av larm.\n\nStation\u00e4ra v\u00e4ktare kan arbeta i reception/port p\u00e5 f\u00f6retag, museer och k\u00f6pcentrum. De sk\u00f6ter in- och utpassering, \u00f6vervakar s\u00e4kerhetskameror och sk\u00f6ter brand- och brottsplatsbevakning. \n\nOrdningsvakter hj\u00e4lper polisen att uppr\u00e4tth\u00e5lla den allm\u00e4nna ordningen p\u00e5 allm\u00e4nna platser, s\u00e5 som k\u00f6pcentrum, kollektivtrafiken, gator och torg, eller vid olika typer av evenemang s\u00e5 som konserter, idrottsmatcher och demonstrationer. Ordningsvakter har st\u00f6rre r\u00e4tt att ingripa mot personer som st\u00f6r ordningen \u00e4n v\u00e4ktare.\n\nButikskontrollanter&nbsp;\u00e4r s\u00e4rskilt utbildade v\u00e4ktare som arbetar civilkl\u00e4dda eller i uniform i butiker. Butikskontrollantens fr\u00e4msta uppgift \u00e4r skydda butikens varor genom att f\u00f6rebygga och ingripa mot snatteri och st\u00f6ld.\n\nV\u00e4rdetransport\u00f6rer \u00e4r s\u00e4rskilt utbildade v\u00e4ktare som arbetar med skyddade transporter av sedlar, mynt, v\u00e4rdepapper och annan v\u00e4rdefull egendom. Vanligtvis sker v\u00e4rdetransporter mellan butiker, restauranger, banker och uttagningsautomater.\n\nPersonskyddsv\u00e4ktare&nbsp;\u00e4r s\u00e4rskilt utbildade v\u00e4ktare som skyddar till exempel f\u00f6retagsledare, offentliga personer, socialarbetare och andra hotade och utsatta personer. \n\nSkyddsvakt har som fr\u00e4msta arbetsuppgift \u00e4r att motverka sabotage, spioneri, terrorism och grovt r\u00e5n vid ett begr\u00e4nsat omr\u00e5de som klassas som skyddsobjekt, till exempel k\u00e4rnkraftverk, f\u00f6rsvarsanl\u00e4ggningar och flygplatser.\n\nV\u00e4ktare har ofta l\u00e5nga arbetspass och arbetar varierande arbetstider dagtid, kv\u00e4llar, n\u00e4tter och helger. Deltids- och behovsanst\u00e4llning f\u00f6rekommer."}