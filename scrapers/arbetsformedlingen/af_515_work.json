{"text": "## Gymnasiel\u00e4rare i yrkes\u00e4mnen\n\nGymnasiel\u00e4rare i yrkes\u00e4mnen arbetar oftast p\u00e5 en kommunal eller frist\u00e5ende gymnasieskola. Yrkes\u00e4mnen finns fr\u00e4mst p\u00e5 yrkesprogrammen, men \u00e4ven som enskilda kurser inom de h\u00f6gskolef\u00f6rberedande programmen. Gymnasiel\u00e4rare i yrkes\u00e4mnen kan ocks\u00e5 arbeta p\u00e5 Komvux eller annan vuxenutbildning.\n\n### Arbetsuppgifter\n\nGymnasiel\u00e4rare i yrkes\u00e4mnen undervisar i olika yrkeskurser, s\u00e5 som fordonsteknik, golvl\u00e4ggning, florist, bageri eller aff\u00e4rskommunikation. Undervisningen varvar teori med praktiska \u00f6vningar. Under de praktiska momenten handleder och coachar l\u00e4raren eleverna. Till grund f\u00f6r undervisningen ligger l\u00e4roplan och kursplaner, men \u00e4ven behov och \u00f6nskem\u00e5l fr\u00e5n branschen. Undervisningen kr\u00e4ver f\u00f6rberedelser och uppf\u00f6ljningar, s\u00e5 som att r\u00e4tta prov och dokumentera elevernas arbete.\n\nP\u00e5 yrkesprogrammen har eleverna arbetsplatsf\u00f6rlagt l\u00e4rande (APL). L\u00e4raren fungerar som handledare inf\u00f6r, under och efter. L\u00e4raren kan exempelvis bes\u00f6ka praktikplatsen f\u00f6r att f\u00f6lja upp och dokumentera elevens utveckling. L\u00e4raren \u00e4r ocks\u00e5 handledare f\u00f6r eleverna n\u00e4r de genomf\u00f6r sitt avslutande gymnasiearbete.\n\nL\u00e4raren ing\u00e5r i ett arbetslag, d\u00e4r man diskuterar olika fr\u00e5gor runt undervisningen och eleverna. Man samarbetar \u00e4ven i \u00e4mnes\u00f6vergripande projekt och genomf\u00f6r utvecklingsarbete. I l\u00e4rartj\u00e4nsten ing\u00e5r vanligtvis ocks\u00e5 mentorskap. L\u00e4raren f\u00f6ljer upp elevens skolg\u00e5ng och sk\u00f6ter kontakter med v\u00e5rdnadshavare. Vid behov samarbetar man \u00e4ven med elevh\u00e4lsoteamet, s\u00e5 som studie- och yrkesv\u00e4gledare, kurator och specialpedagog.\n\nDen snabba tekniska utvecklingen och f\u00f6r\u00e4ndringarna i arbetslivet st\u00e4ller krav p\u00e5 att gymnasiel\u00e4rare i yrkes\u00e4mnen kontinuerligt f\u00f6ljer utvecklingen i branschen. Eleverna utbildas mot ett yrke och f\u00f6r att vara anst\u00e4llningsbara b\u00f6r de vara insatta i aktuella tekniker och arbetss\u00e4tt.\n\nDet finns m\u00e5nga olika yrkeskurser. Exempel p\u00e5 \u00e4mnen som gymnasiel\u00e4rare i yrkes\u00e4mnen kan undervisa i \u00e4r: \n\n<ul type=\"circle\"><li>Handel, Turism </li><li>Arkitektur, Information- och medieteknik </li><li>Automation, El och energi </li><li>Livsmedel och restaurang </li><li>Estetiska \u00e4mnen </li><li>Bygg och anl\u00e4ggning </li><li>Naturbruk </li><li>Fastighetsteknik, Isolering, VVS </li><li>Fordonsteknik </li><li>Hantverk, fris\u00f6r, florist </li><li>V\u00e5rd och omsorg </li></ul>"}