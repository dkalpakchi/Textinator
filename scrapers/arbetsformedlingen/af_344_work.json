{"text": "Skadereglerare arbetar fr\u00e4mst p\u00e5 f\u00f6rs\u00e4kringsbolag.\n\n### Arbetsuppgifter\n\nSkadereglerarens jobb \u00e4r att ta emot anm\u00e4lningar fr\u00e5n personer som vill ha ut ers\u00e4ttning fr\u00e5n sina f\u00f6rs\u00e4kringar. En anm\u00e4lan kan ocks\u00e5 komma ifr\u00e5n ett f\u00f6retag eller en annan organisation.\n\nN\u00e4r kundens skadeanm\u00e4lan kommit in bed\u00f6mer skaderegleraren skadan. Ibland granskas kundens anm\u00e4lan och skadorna som uppst\u00e5tt tillsammans med skadeinspekt\u00f6rer och besiktningsm\u00e4n. Skadan kontrolleras och d\u00e4refter best\u00e4ms hur stor ers\u00e4ttning kunden ska f\u00e5.\n\nKontakterna med f\u00f6rs\u00e4kringsbolagets kunder sker per telefon, e-post eller brev. Det kr\u00e4ver f\u00f6rm\u00e5ga att f\u00f6rhandla med m\u00e4nniskor i besv\u00e4rliga situationer. Ibland kan skaderegleraren och kunden ha olika uppfattning om hur f\u00f6rs\u00e4kringsvillkoren ska tolkas. D\u00e5 \u00e4r det viktigt att lugnt f\u00f6rklara varf\u00f6r kunden inte kan f\u00e5 den \u00f6nskade ers\u00e4ttningen.\n\nSkaderegleraren m\u00e5ste kunna fatta snabba och korrekta beslut \u00e4ven n\u00e4r kunden \u00e4r uppr\u00f6rd \u00f6ver den situation som \u00e4r anledningen till kontakten med f\u00f6rs\u00e4kringsbolaget. D\u00e4rf\u00f6r \u00e4r det viktigt att kunna beh\u00e5lla lugnet \u00e4ven i pressade situationer och i kontakt med uppr\u00f6rda m\u00e4nniskor. \n\nDet rena skadereglerarjobbet \u00e4r ett kontorsjobb. Jobbet gr\u00e4nsar ocks\u00e5 n\u00e4ra till besiktningsmannens (skadeinspekt\u00f6rens), som besiktigar skador, g\u00f6r v\u00e4rderingar och skriver tekniska rapporter. Resultaten \u00e4r underlag f\u00f6r \u00e5tg\u00e4rder och utbetalning av f\u00f6rs\u00e4kringsers\u00e4ttning. Vissa skadereglerare kan ha bitar av dessa yrkesgruppers uppgifter, och d\u00e4rmed ibland ocks\u00e5 \u00e5ka ut och inspekterar skador p\u00e5 plats. De flesta skadereglerare tr\u00e4ffar dock aldrig kunderna personligen."}