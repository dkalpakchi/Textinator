{"text": "Skorstensfejare \u00e4r oftast anst\u00e4llda av entreprenadf\u00f6retag som kommuner anlitar. Driver kommunen sotningsverksamheten i egen regi kan skorstensfejaren ocks\u00e5 vara anst\u00e4lld direkt av kommunen.\n\n### Arbetsuppgifter\n\nDen huvudsakliga arbetsuppgiften f\u00f6r en skorstensfejare \u00e4r att reng\u00f6ra och inspektera imkanaler (som leder ut fr\u00e5n k\u00f6ksfl\u00e4ktar i stork\u00f6k, restauranger och liknande), eldst\u00e4der och skorstenar, f\u00f6r att f\u00f6rebygga brandrisker.\n\nTill sotningen anv\u00e4nder man i regel handredskap som sotarlina och krejs (en borste av st\u00e5lris) men det f\u00f6rekommer ocks\u00e5 en m\u00e4ngd tekniska hj\u00e4lpmedel. Ibland anv\u00e4nds olika typer av m\u00e4tinstrument samt olika maskinella reng\u00f6ringsredskap, t.ex. tryckluft, roterande borstar, h\u00f6gtryckstv\u00e4ttar m.m.\n\nAtt arbeta som skorstensfejare kan \u00e4ven inneh\u00e5lla en m\u00e4ngd andra arbetsuppgifter som installationsbesiktningar, t\u00e4thetsprovningar av skorstenar samt olika milj\u00f6 och energikontroller. T\u00e4thetsprovningar g\u00f6rs f\u00f6r att kontrollera en skorstens status och t\u00e4thet f\u00f6r att minska brand- och/eller f\u00f6rgiftningsrisker. Det \u00e4r inte heller ovanligt att man f\u00e5r utf\u00f6ra en m\u00e4ngd olika ventilationsarbeten s\u00e5 som reng\u00f6ring och injustering.\n\nSom skorstensfejare s\u00e5 ing\u00e5r det \u00e4ven att ge r\u00e5d och tips till fastighets\u00e4gare om hur de ska elda p\u00e5 b\u00e4sta s\u00e4tt eller vilka regler som g\u00e4ller om de vill installera nya eldst\u00e4der.\n\nArbetet som skorstensfejare kan vara varierande i olika grad beroende p\u00e5 i vilket omr\u00e5de man jobbar i \u2013 villaomr\u00e5de, industrikvarter, landsbygd eller stad."}