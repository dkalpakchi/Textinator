{"text": "## Lokf\u00f6rare\n\nLokf\u00f6rare arbetar p\u00e5 transportf\u00f6retag som antingen transporterar passagerare eller gods. \n\n### Arbetsuppgifter\n\nLokf\u00f6rare arbetar med att k\u00f6ra t\u00e5g med passagerare eller gods. F\u00f6re avresa g\u00f6r lokf\u00f6raren klart loket. All teknisk utrustning sl\u00e5s p\u00e5 och bromsarna st\u00e4lls in. Lokf\u00f6raren informerar sig om eventuella reparationer och hastighets\u00e4ndringar l\u00e4ngs banan. Informationen f\u00f6r lokf\u00f6raren vidare till \u00f6vrig t\u00e5gpersonal innan avf\u00e4rd.\n\nN\u00e4r det g\u00e4ller lokf\u00f6rare som k\u00f6r persont\u00e5g ing\u00e5r kontakt med passagerare, bland annat d\u00e5 man ger information via h\u00f6gtalarna i t\u00e5gets vagnar. Samtidigt b\u00f6r man tycka om att arbeta sj\u00e4lvst\u00e4ndigt eftersom man \u00e4r ensam i loket. P\u00e5 godst\u00e5g kan arbetet vara s\u00e4rskilt ensamt.\n\nSom lokf\u00f6rare kan man p\u00e5 vissa platser ocks\u00e5 delta i v\u00e4xlingsarbetet p\u00e5 bang\u00e5rdar. Det inneb\u00e4r att man f\u00f6rflyttar vagnar med hj\u00e4lp av radiostyrda lok. De radiostyrda loken styrs med en b\u00e4rbar fj\u00e4rrstyrningsutrustning. \n\nLokf\u00f6raren ansvarar f\u00f6r att t\u00e5get k\u00f6rs mjukt, s\u00e4kert och i r\u00e4tt hastighet. Lokf\u00f6raren har kontakt med t\u00e5gpersonal och trafikledning via radio. En s\u00e5 kallad linjebok beskriver banan och de v\u00e4gsignaler som finns l\u00e4ngs str\u00e4ckan.\n\nArbetet som lokf\u00f6rare kr\u00e4ver att man alltid s\u00e4tter s\u00e4kerheten fr\u00e4mst. Lokf\u00f6raren har ansvar f\u00f6r s\u00e4kerheten ombord p\u00e5 t\u00e5get tillsammans med \u00f6vrig t\u00e5gpersonal. Under resorna m\u00e5ste man vara uppm\u00e4rksam p\u00e5 ov\u00e4ntade och pl\u00f6tsliga situationer, till exempel om djur och m\u00e4nniskor befinner sig p\u00e5 sp\u00e5ret. \n\nLokf\u00f6rare kan vidareutbilda sig till teknisk r\u00e5dgivare. D\u00e5 arbetar man med att ge lokf\u00f6rarna driftst\u00f6d n\u00e4r det uppst\u00e5r tekniska problem p\u00e5 t\u00e5get. Man kan ocks\u00e5 arbeta som l\u00e4rare f\u00f6r blivande lokf\u00f6rare och som instrukt\u00f6r i trafiks\u00e4kerhet. Som lokf\u00f6rare kan man ocks\u00e5 k\u00f6ra pendelt\u00e5g.\n\n### Arbetstid \n\nLokf\u00f6rare har oregelbunden arbetstid eftersom t\u00e5gen g\u00e5r dygnet runt. Ibland \u00f6vernattar man p\u00e5 annan ort. \u00c4ven arbete p\u00e5 helger f\u00f6rekommer."}