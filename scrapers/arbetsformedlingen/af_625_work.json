{"text": "Undertaksmont\u00f6rer \u00e4r oftast anst\u00e4llda i mindre undertaksf\u00f6retag som \u00e4r specialiserade p\u00e5 undertaks- och akustikmontage. F\u00f6retagen arbetar ofta p\u00e5 uppdrag av byggf\u00f6retag, kommuner, landsting, industrier och fastighetsbolag.\n\n### Arbetsuppgifter\n\nUndertaksmont\u00f6ren arbetar med nyproduktion och ombyggnation. Undertaksmont\u00f6rer monterar ofta undertak i skolor, kontor, sjukhus, industrilokaler och andra offentliga lokaler. Undertak monteras f\u00f6r att skapa ljud- och v\u00e4rmeisolering och f\u00f6r att d\u00f6lja r\u00f6rdragningar och ventilationskanaler. Estetik och utformning \u00e4r viktiga delar av arbetet. \n\nUndertaket best\u00e5r vanligtvis av ett b\u00e4rverk, d\u00e4r skivor av olika material monteras upp. Montering av elskenor ing\u00e5r ocks\u00e5 i arbetet. Undertaksmont\u00f6ren arbetar ofta med l\u00e4tta material av till exempel pl\u00e5t, gips och aluminium.\n\n### Arbetsmilj\u00f6\n\nUndertaksmont\u00f6ren arbetar inomhus. Det \u00e4r vanligt att arbeta i mindre, sj\u00e4lvst\u00e4ndiga arbetslag. Undertaksmont\u00f6ren monterar ofta undertak 3-4 meter \u00f6ver golvet. Ibland monteras undertak p\u00e5 h\u00f6gre h\u00f6jder, till exempel vid ljudd\u00e4mpning av industrilokaler."}