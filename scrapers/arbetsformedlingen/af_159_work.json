{"text": "Det finns m\u00e5nga anst\u00e4llningar inom yrket, men det vanligaste \u00e4r att vara egenf\u00f6retagare. Kunskaper i f\u00f6retagande, ekonomi och marknadsf\u00f6ring \u00e4r bra att ha.\n\n### Arbetsuppgifter\n\nBehandlingar f\u00f6r ansiktet  \nHuvudsysslan f\u00f6r en hudterapeut \u00e4r att arbeta med olika ansiktsbehandlingar. Man anv\u00e4der ocks\u00e5 olika apparater f\u00f6r att f\u00e5 effekter p\u00e5 huden. Hudterapeuten hj\u00e4lper kunden att hitta r\u00e4tt produkter f\u00f6r hembehandling, ger r\u00e5d om hudens sk\u00f6tsel och s\u00e4ljer hudv\u00e5rdsprodukter. D\u00e5 beh\u00f6vs god produktk\u00e4nnedom och kunskaper i f\u00f6rs\u00e4ljningsteknik.\n\n### _Behandlingar f\u00f6r kroppen_\n\nHudterapeuter utf\u00f6r behandlingar f\u00f6r h\u00e4nder och f\u00f6tter, som manikyr och pedikyr. Man g\u00f6r \u00e4ven kroppsbehandlingar som massage och spabehandlingar. Att ta bort o\u00f6nskad h\u00e5rv\u00e4xt \u00e4r en annan arbetsuppgift. H\u00e5rv\u00e4xt avl\u00e4gsnas tillf\u00e4lligt med hj\u00e4lp av vaxning. Epilering \u00e4r en permanent h\u00e5rborttagningsmetod d\u00e4r man med hj\u00e4lp av str\u00f6m tar d\u00f6d p\u00e5 de h\u00e5rproducerande cellerna i h\u00e5rs\u00e4cken. Andra metoder som IPL och laser har samma effekt.\n\n### _Estetiska behandlingar_\n\nM\u00e5nga behandlingar en hudterapeut g\u00f6r \u00e4r i f\u00f6rsta hand estetiska. De l\u00e4gger makeup, g\u00f6r nageldekorationer, permanentf\u00e4rgar fransar och \u00f6gonbryn, plockar \u00f6gonbryn, g\u00f6r \u00f6gonfransb\u00f6jning och \u00f6ronh\u00e5ltagning. Intresse och k\u00e4nsla f\u00f6r f\u00e4rg, form och stil \u00e4r viktigt.\n\n### _Avslappnande behandlingar_\n\nEn hudterapeut arbetar med inre v\u00e4lbefinnande. De flesta behandlingar \u00e4r avstressande att f\u00e5. M\u00e5nga m\u00e5r b\u00e4ttre n\u00e4r de k\u00e4nner sig fina. Som hudterapeut \u00e4r det viktigt att tycka om att arbeta med och kunna v\u00e5rda m\u00e4nniskor samt att ha k\u00e4nsla f\u00f6r service.\n\nDet g\u00e4ller att ta hand om kunderna p\u00e5 ett bra s\u00e4tt, och kunna handskas med missn\u00f6je om det blir aktuellt. Det g\u00e4ller att ta kunna h\u00e4nsyn till kundens kulturella och medicinska behov, samt att kunna tydligt dokumentera vad som gjorts i ett kundkort I arbetet kr\u00e4vs att man har milj\u00f6- och kvalitetst\u00e4nkande."}