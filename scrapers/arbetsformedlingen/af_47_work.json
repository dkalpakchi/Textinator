{"text": "Bussf\u00f6rare \u00e4r anst\u00e4llda vid busstrafikf\u00f6retag eller arbetar som egna f\u00f6retagare.\n\n### Arbetsuppgifter\n\nF\u00f6rare i lokal eller regional linjetrafik k\u00f6r best\u00e4mda linjer efter tidtabell. I arbetet kan det ing\u00e5 att s\u00e4lja och/eller att kontrollera biljetter och f\u00e4rdbevis samt att ropa ut h\u00e5llplatserna. En bussf\u00f6rare kan ocks\u00e5 hantera paket och annat gods som skickas med bussen. \n\nEn del bussf\u00f6rare k\u00f6r enbart best\u00e4llningstrafik som turist- eller charterbussar i Sverige eller utomlands. Som turistbussf\u00f6rare l\u00e4gger man upp resplan i samr\u00e5d med kunden och best\u00e4ller kartor eller annat material som beh\u00f6vs. Ofta beh\u00f6vs spr\u00e5kkunskaper i tullen och p\u00e5 f\u00e4rjorna. Vid stopp under resans g\u00e5ng lastar och lossar man bagage samt h\u00e5ller bussen hel och ren.\n\nSp\u00e5rvagnsf\u00f6rare k\u00f6r sp\u00e5rvagnar i linjetrafik, arbetet p\u00e5minner om bussf\u00f6rarens. Att k\u00f6ra sp\u00e5rvagn \u00e4r inte tekniskt sv\u00e5rt men st\u00e4ller h\u00f6ga krav p\u00e5 kunskap om t\u00e5gen, s\u00e4kerhetsbest\u00e4mmelser och bananl\u00e4ggningen. Genom kommunikationsradio st\u00e5r f\u00f6raren i st\u00e4ndig kontakt med trafikledningen och f\u00e5r instruktioner eller information om f\u00f6rseningar och andra h\u00e4ndelser. F\u00f6raren kan ocks\u00e5 genom trafikledningen f\u00e5 hj\u00e4lp om n\u00e5got ov\u00e4ntat skulle intr\u00e4ffa, till exempel tekniska problem eller sjukdomsfall hos passagerarna. Inom Sverige finns sp\u00e5rv\u00e4gar i Stockholm, G\u00f6teborg och Norrk\u00f6ping. \n\nF\u00e4rdtj\u00e4nstf\u00f6rare k\u00f6r specialbyggda fordon f\u00f6r funktionshindrade passagerare. Man k\u00f6r turer p\u00e5 fasta tider eller p\u00e5 best\u00e4llning.\n\n### Arbetstid\n\nOregelbunden arbetstid f\u00f6rekommer p\u00e5 b\u00e5de vardagar och helger. Om man k\u00f6r i best\u00e4llningstrafik kan man till exempel arbeta enbart dagtid eller kv\u00e4llstid eller nattetid. Att k\u00f6ra best\u00e4llningstrafik i utlandet kan inneb\u00e4ra att man under kortare eller l\u00e4ngre perioder \u00e4r borta fr\u00e5n hemmet."}