{"text": "## Skogsmaskinf\u00f6rare\n\nSkogsmaskinf\u00f6rare arbetar inom skogsbruket. Arbetsgivare \u00e4r exempelvis entrepren\u00f6rer, skogsbolag och skogs\u00e4garef\u00f6reningar.\n\n### Arbetsuppgifter\n\nSkogsmaskinf\u00f6rare gallrar, slutavverkar och transporterar virke fram till en v\u00e4g d\u00e4r det kan lastas. Till hj\u00e4lp har man skogsmaskiner s\u00e5som sk\u00f6rdare och skotare. Man kan vara specialiserad p\u00e5 en viss maskin och kallas d\u00e5 exempelvis sk\u00f6rdarf\u00f6rare eller skotarf\u00f6rare.\n\nMed sk\u00f6rdaren g\u00f6rs alla moment vid gallring och slutavverkning. Tr\u00e4den f\u00e4lls, kvistas, kapas till r\u00e4tt l\u00e4ngder och sorteras. Transport av virket ut ur skogen g\u00f6rs med hj\u00e4lp av skotare. F\u00f6r markberedning innan man till exempel planterar ny skog finns speciella redskap som b\u00e4rs av skotare. Maskinunderh\u00e5ll och reparationer ing\u00e5r i arbetsuppgifterna.\n\nSom maskinf\u00f6rare anv\u00e4nder man datoriserade system och mobil teknik. I sk\u00f6rdarna finns till exempel datoriserad utrustning som m\u00e4ter tr\u00e4dstammarnas l\u00e4ngd och diameter och r\u00e4knar ut hur de ska kapas f\u00f6r att ge b\u00e4sta ekonomiska utbyte. Via dator och mobiltelefon kan man ocks\u00e5 s\u00e4nda information om volymer och kvaliteten p\u00e5 avverkat virke. GPS \u00e4r ett viktigt hj\u00e4lpmedel i moderna avverkningsmaskiner. \n\nSkogsmaskinf\u00f6rare m\u00e5ste kunna betydligt mer \u00e4n att k\u00f6ra maskiner. Det \u00e4r \u00e4ven viktigt med kunskaper om skogen man arbetar i, till exempel f\u00f6r att kunna avg\u00f6ra vilka tr\u00e4d som ska gallras ut f\u00f6r att de som sparas ska f\u00e5 en b\u00e4ttre tillv\u00e4xt. Kraven p\u00e5 kunskaper inom milj\u00f6- och naturv\u00e5rd \u00f6kar och en viktig del i arbetet \u00e4r att bidra till ett milj\u00f6m\u00e4ssigt h\u00e5llbart skogsbruk. Man m\u00e5ste b\u00e5de veta vad som ska avverkas och vad som ska sparas eller visas h\u00e4nsyn f\u00f6r i skogen man arbetar i. \n\nAnsvaret f\u00f6r att planera och f\u00f6lja upp arbetet f\u00f6rs alltmer \u00f6ver till den enskilde skogsmaskinf\u00f6raren. Det g\u00e4ller ibland ocks\u00e5 naturv\u00e5rdsplanering och milj\u00f6uppf\u00f6ljning.\n\nBeroende p\u00e5 s\u00e4song och behov kan det f\u00f6rekomma att man ocks\u00e5 arbetar med r\u00f6jning och skogsv\u00e5rd.\n\n### Arbetsmilj\u00f6\n\nDet \u00e4r bra att trivas med att arbeta ensam, m\u00e5nga f\u00f6rare arbetar sj\u00e4lva i sin maskin. \n\n### Arbetstider\n\nSkiftarbete f\u00f6rekommer, det kan \u00e4ven f\u00f6rekomma att man \u00f6vernattar d\u00e4r skogsarbetet bedrivs."}