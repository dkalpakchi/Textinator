{"text": "Bilskadereparat\u00f6rer arbetar p\u00e5 en bilskadeverkst\u00e4der. \n\n### Arbetsuppgifter\n\nEn bilskadereparat\u00f6r arbetar med fordon som har blivit skadade. Ingen skada \u00e4r den andre lik, men \u00e5terkommande arbetsmoment handlar om att rikta, m\u00e4ta, bearbeta och byta ut bilens olika delar. Det \u00e4r skillnad p\u00e5 skador som p\u00e5verkat stommen, strukturskador p\u00e5 exempelvis chassi eller karossens stolpar och ytliga skador p\u00e5 karossen, till exempel bucklor och repor.\n\nBilskadereparat\u00f6ren ska f\u00f6rst\u00e5 hur en skada har uppst\u00e5tt. Det ger v\u00e4gledning i det fortsatta arbetet. En kostnadsber\u00e4kning g\u00f6rs utifr\u00e5n den tid det tar att utf\u00f6ra olika moment. Det \u00e4r viktigt att alla reparationer f\u00f6ljer respektive tillverkares krav och reparationsanvisningar. En modern bil inneh\u00e5ller en stor m\u00e4ngd olika material med specifika egenskaper. Den traditionella pl\u00e5tkarossen ers\u00e4tts alltmer av legeringar och kompositer, det vill s\u00e4ga sammans\u00e4ttningar av olika metaller, plaster och/eller glasfiber.\n\nBilskadereparat\u00f6ren m\u00e5ste ha god k\u00e4nnedom om olika sammanfogningstekniker. Reparationer utf\u00f6rs med hj\u00e4lp av m\u00e5nga olika specialverktyg och databaser med detaljinformation om bilmodellerna. En riktb\u00e4nk \u00e4r basutrustning f\u00f6r att kunna dra och justera de stora delarna av ramen och karossen. Olika svetsar och m\u00e4tinstrument anv\u00e4nds f\u00f6r att f\u00e5 detaljer tillbaks till ursprungsl\u00e4get. \n\nOmfattande skador kr\u00e4ver stora ingrepp. Bilskadereparat\u00f6ren hanterar dragkrafter p\u00e5 flera ton f\u00f6r att rikta bilens b\u00e4rande kaross. Passningen m\u00e5ste bli r\u00e4tt p\u00e5 millimetern f\u00f6r att exempelvis d\u00f6rrarna ska g\u00e5 att st\u00e4nga, eller f\u00f6r att bilens s\u00e4kerhets- och skyddsutrustning ska fungera p\u00e5 r\u00e4tt s\u00e4tt.\n\nAtt reparera karossdetaljerna kr\u00e4ver form- och fingertoppsk\u00e4nsla. Bucklor och repor handriktas, slipas och spacklas bort. Ofta anv\u00e4nds ocks\u00e5 olika limningstekniker f\u00f6r att f\u00e4sta material mot varandra. \u00c5terst\u00e4llningen av lacken l\u00e4mnas ofta \u00f6ver till en billackerare.\n\nEn bilskadereparat\u00f6r b\u00f6r ha kunskap om bilens s\u00e4kerhetsutrustning som ofta m\u00e5ste kopplas bort innan reparationer kan g\u00f6ras. \u00c4ven k\u00e4nnedom om bilens elektroniska system underl\u00e4ttar arbetet."}