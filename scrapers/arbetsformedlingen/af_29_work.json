{"text": "## Begravningsentrepren\u00f6r\n\nEn begravningsentrepren\u00f6r kan vara egen f\u00f6retagare eller anst\u00e4lld p\u00e5 en begravningsbyr\u00e5. De flesta begravningsbyr\u00e5er \u00e4r sm\u00e5 med ett f\u00e5tal anst\u00e4llda p\u00e5 varje arbetsplats. M\u00e5nga av f\u00f6retagen \u00e4r familje\u00e4gda.\n\n### Arbetsuppgifter\n\nBegravningsentrepren\u00f6ren sk\u00f6ter alla praktiska uppgifter vid en begravning. Det kan vara att s\u00e4tta in d\u00f6dsannons i tidningen, best\u00e4lla mat och dryck till minnesstunden eller att ordna med blommor p\u00e5 den plats d\u00e4r begravningen ska vara. Om begravningen h\u00e5lls i en kyrka bokas tid med pr\u00e4st och kyrkomusiker. \n\nBegravningsentrepren\u00f6ren h\u00e4mtar avlidna m\u00e4nniskor och g\u00f6r iordning kroppen inf\u00f6r begravningen. I arbetet ing\u00e5r m\u00e5nga biltransporter, till b\u00e5rhus och begravningsplatser.\n\nEn stor del av begravningsentrepren\u00f6rens arbetstid handlar om att samarbeta med olika f\u00f6retag och myndigheter. Det kan vara bouppteckningsf\u00f6rr\u00e4ttare, jurister, advokater eller kommunens representanter. Begravningsentrepren\u00f6ren har ocks\u00e5 kontakt med m\u00e5nga underleverant\u00f6rer, exempelvis stenhuggare, blomsteraff\u00e4rer, cateringfirmor och tillverkare av kistor och urnor.\n\nBegravningsentrepren\u00f6ren har mycket kundkontakter. Det \u00e4r viktigt att kunna lyssna och samarbeta. M\u00e5nga av de m\u00e4nniskor som begravningsentrepren\u00f6ren m\u00f6ter \u00e4r s\u00f6rjande och befinner sig i chocktillst\u00e5nd.\n\n### Inriktningar\n\nP\u00e5 st\u00f6rre begravningsbyr\u00e5er kan man vara specialiserad p\u00e5 en viss arbetsuppgift. Som kundmottagare tar man emot kunden p\u00e5 begravningsbyr\u00e5n och som byr\u00e5ns representant \u00e4r man med p\u00e5 begravningen. En del begravningsentrepren\u00f6rer jobbar ocks\u00e5 som bouppteckningsf\u00f6rr\u00e4ttare.\n\nMan kan \u00e4ven arbeta som borgerlig officiant/begravningsf\u00f6rr\u00e4ttare vid borgerliga begravningar. En borgerlig begravning kan utformas fritt och \u00e4r inte styrd av n\u00e5got regelverk. Vid en borgerlig begravning \u00e4r det officiantens uppgift att leda begravningen, h\u00e5lla minnestal, l\u00e4sa dikter eller sjunga. Vem som helst kan dock h\u00e5lla i en borgerlig begravning, till exempel en anh\u00f6rig eller representant fr\u00e5n kommunen.\n\n### Arbetstider\n\nBegravningsentrepren\u00f6ren jobbar oftast dagtid, men jour p\u00e5 kv\u00e4llar och helger f\u00f6rekommer."}