{"text": "Arkivarier kan arbeta vid st\u00f6rre kommuner, offentliga myndigheter, mus\u00e9er, organisationer och privata f\u00f6retag. En del arbetar vid Riksarkivet, Krigsarkivet, landsarkiven och vid speciella arkiv som Statens ljud- och bildarkiv, Svenskt visarkiv och Spr\u00e5k- och folkminnesinstitutet.\n\n### Arbetsuppgifter\n\nArkivariens fr\u00e4msta uppgift \u00e4r att bevara och tillg\u00e4ngligg\u00f6ra material. Arkivarien tar fram texter, bilder och datafiler utifr\u00e5n f\u00f6rfr\u00e5gningar. Det kan till exempel vara material till forskare som beh\u00f6ver historiskt bakgrundsmaterial eller till politiker som beh\u00f6ver underlag inf\u00f6r ett beslut. \n\nArbetet kan inneh\u00e5lla b\u00e5de administration och vetenskapliga uppgifter. Arkivarien utreder, granskar och bed\u00f6mer vilka handlingar som ska bevaras f\u00f6r framtiden, b\u00e5de f\u00f6r allm\u00e4nheten och f\u00f6r forskningen. Informationen finns i fysiska arkiv, historiska samlingar eller i databaser.\n\nAtt ge r\u00e5d och service till arkivets anv\u00e4ndare och bes\u00f6kare \u00e4r vanligt. Arkiven m\u00e5ste vara l\u00e4tta att hitta i och det \u00e4r arkivariens ansvar att g\u00f6ra arkivmaterialet levande. Att h\u00e5lla kurser och f\u00f6rel\u00e4sningar kring hur arkiv \u00e4r uppbyggda, hur man ska bevara material och hur framtidens arkiv kommer att se ut f\u00f6rekommer ocks\u00e5. Ibland ansvarar arkivarien f\u00f6r att k\u00f6pa in arkivmaterial.\n\nI arkivariens arbete ing\u00e5r att s\u00e4kerst\u00e4lla att myndigheter, f\u00f6retag och organisationer f\u00f6ljer de lagkrav som finns kring vad som m\u00e5ste bevaras, vad som kan gallras (sorteras bort och f\u00f6rst\u00f6ras) samt hur handlingar ska f\u00f6rvaras.\n\nArkivarien deltar \u00e4ven i att skapa IT-l\u00f6sningar f\u00f6r framtidss\u00e4kring av arkivmaterial. Ett l\u00e5ngsiktigt digitalt bevarande ger framtida generationer m\u00f6jlighet att ta del av det som finns i gamla arkiv. Vid utveckling av olika IT-tj\u00e4nster kan arkivarien medverka till att planera eller utveckla olika digitala arkivsystem. Mycket av det arkivarier g\u00f6r idag \u00e4r projektarbete och f\u00f6rberedelse f\u00f6r e-arkiv.\n\n### Arbetsmilj\u00f6\n\nI traditionella arkiv kan tunga lyft f\u00f6rekomma. I vissa arkiv \u00e4r det vanligt med ensamarbete."}