{"text": "Tolkar arbetar p\u00e5 platser d\u00e4r m\u00e4nniskor m\u00f6ts och beh\u00f6ver kommunicera. Det kan vara vid myndighetskontakter, sjukhusbes\u00f6k, flyktingf\u00f6rl\u00e4ggningar, konferenser, skolor, i domstol eller vid konferenser.\n\nKontakttolkar \u00e4r ofta frilansare och f\u00e5r sina uppdrag via privata och kommunala tolkf\u00f6rmedlingar. Tolkar f\u00f6r h\u00f6rselskadade och d\u00f6va arbetar fr\u00e4mst p\u00e5 landstingens tolkcentraler. En del arbetar p\u00e5 universitet och h\u00f6gskolor eller med tillf\u00e4lliga uppdrag som frilans. \u00c4ven privata tolkf\u00f6rmedlingar f\u00f6rekommer. Konferenstolkar \u00e4r ofta frilansare och anlitas exempelvis av f\u00f6retag, myndigheter och organisationer som har internationella m\u00f6ten. EU \u00e4r den st\u00f6rsta arbetsgivaren, de flesta arbetar i Bryssel.\n\n### Arbetsuppgifter\n\nDet finns olika tekniker och metoder f\u00f6r tolkning. Tolkningen kan ske samtidigt som en person talar (simultantolkning) eller i efterhand (konsekutivtolkning).\n\nKontakttolkar/tolkar i offentlig sektor tolkar fr\u00e4mst vid myndighetskontakter, mellan enskilda personer och anst\u00e4llda p\u00e5 myndigheten. Kontakttolkar kan specialisera sig efter grundauktorisation och bli sjukv\u00e5rdstolk eller r\u00e4ttstolk.\n\nTeckenspr\u00e5kstolkar tolkar mellan d\u00f6va/h\u00f6rselskadade personer och h\u00f6rande personer. De kan ocks\u00e5 tolka TV-program. Med teckenspr\u00e5k anv\u00e4nder tolken h\u00e4nder, ansikte och kropp f\u00f6r att skapa synliga signaler.\n\nD\u00f6vblindtolkar tolkar f\u00f6r personer med d\u00f6vblindhet, ofta via taktilt teckenspr\u00e5k. Det inneb\u00e4r att den d\u00f6vblinde avl\u00e4ser teckenspr\u00e5ket i tolkens h\u00e4nder med hj\u00e4lp av k\u00e4nseln.\n\nSkriv- och TSS-tolkar tolkar f\u00f6r personer som blivit d\u00f6va eller h\u00f6rselskadade i vuxen \u00e5lder. De skriver antingen ner vad som s\u00e4gs p\u00e5 en dator eller anv\u00e4nder TSS (tecken som st\u00f6d), vilket inneb\u00e4r att tolken talar svenska f\u00f6r l\u00e4ppavl\u00e4sning och samtidigt anv\u00e4nder tecken f\u00f6r att f\u00f6rtydliga budskap.\n\nKonferenstolkar tolkar vid internationella konferenser, aff\u00e4rsf\u00f6rhandlingar och m\u00f6ten. Konferenstolkar samarbetar ofta i en tolkkabin och turas om att tolka.\n\n### Arbetsmilj\u00f6\n\nArbetet som tolk kr\u00e4ver stor koncentration, det kan vara p\u00e5frestande att tolka eftersom arbetspassen ofta \u00e4r intensiva. Tolkning sker inte alltid p\u00e5 plats, i m\u00e5nga fall sker den via telefon eller video.\n\n### Arbetstider\n\nTolkar har oftast mycket oregelbundna arbetstider."}