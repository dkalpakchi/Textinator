{"text": "## Sjuksk\u00f6terska inom \u00e4ldrev\u00e5rd\n\nSjuksk\u00f6terskor inom v\u00e5rd av \u00e4ldre arbetar bland annat p\u00e5 v\u00e5rd- och omsorgsboenden, inom hemsjukv\u00e5rden, p\u00e5 sjukhusens geriatriska v\u00e5rdavdelningar, rehabiliteringskliniker och minnesmottagningar. Geriatriksjuksk\u00f6terska \u00e4r en annan ben\u00e4mning av yrket.\n\n### Arbetsuppgifter\n\nSjuksk\u00f6terskor inom \u00e4ldrev\u00e5rd ger omv\u00e5rdnad till \u00e4ldre m\u00e4nniskor f\u00f6r att f\u00f6rebygga och behandla \u00e5ldersrelaterade sjukdomar och funktionsneds\u00e4ttning. I arbetet ing\u00e5r att bed\u00f6ma, behandla och lindra symtom. Sjuksk\u00f6terskan g\u00f6r ofta den f\u00f6rsta bed\u00f6mningen av pl\u00f6tsliga f\u00f6rs\u00e4mringar eller f\u00f6r\u00e4ndringar i allm\u00e4ntillst\u00e5ndet hos den \u00e4ldre.\n\nSjuksk\u00f6terskor inom \u00e4ldrev\u00e5rd leder omv\u00e5rdnadsarbetet inom den kommunala verksamheten. Sjuksk\u00f6terskan g\u00f6r en individuell v\u00e5rdplan tillsammans med den \u00e4ldre och dennes anh\u00f6riga samt utformar och f\u00f6ljer upp behandling. All omv\u00e5rdnad utg\u00e5r ifr\u00e5n ett personcentrerat f\u00f6rh\u00e5llningss\u00e4tt, vilket inneb\u00e4r att personen s\u00e4tts i fokus \u2013 inte diagnosen. St\u00f6d till anh\u00f6riga \u00e4r ocks\u00e5 en viktig del i omv\u00e5rdnaden.\n\nSjuksk\u00f6terskan tar \u00e4ven prover, ger injektioner, s\u00e4tter kateter, g\u00f6r s\u00e5roml\u00e4ggningar och hanterar l\u00e4kemedel och genomf\u00f6r medicinska arbetsuppgifter. En annan arbetsuppgift \u00e4r att handleda och utbilda omv\u00e5rdnadspersonalen i bland annat sociala och medicinska fr\u00e5gor. Sjuksk\u00f6terskan kan ocks\u00e5 \u00f6verl\u00e4mna vissa uppgifter till omv\u00e5rdnadspersonalen, vilket kallas delegering.\n\n### Arbetsmilj\u00f6\n\nSjuksk\u00f6terskor inom \u00e4ldrev\u00e5rd har ofta en samordnande funktion f\u00f6r andra yrkesgrupper som arbetar med \u00e4ldre. Det \u00e4r vanligt att samarbeta med fysioterapeuter, arbetsterapeuter och omv\u00e5rdnadspersonal.\n\n### Arbetstider\n\nArbetstiderna kan v\u00e4xla mellan dag, kv\u00e4ll och i vissa fall natt."}