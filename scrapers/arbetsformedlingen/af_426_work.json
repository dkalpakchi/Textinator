{"text": "## Kriminalv\u00e5rdare\n\nKriminalv\u00e5rdare arbetar p\u00e5 h\u00e4kten, f\u00e4ngelser och med friv\u00e5rd i hela landet. \n\n### Arbetsuppgifter \n\nKriminalv\u00e5rdens m\u00e5l \u00e4r att de intagna ska vara b\u00e4ttre rustade att leva ett liv utan kriminalitet och missbruk efter att de har avtj\u00e4nat sitt straff. \n\nGenom samtal och v\u00e4gledning f\u00f6rs\u00f6ker kriminalv\u00e5rdaren f\u00e5 de intagna att t\u00e4nka \u00f6ver sin situation. Det kan till exempel handla om att motivera en missbrukare att s\u00f6ka behandling eller att \u00e4ndra livsm\u00f6nster. \n\nViktiga delar i kriminalv\u00e5rdsarbetet handlar om planering inf\u00f6r frigivning och att motivera klienterna att delta i meningsfulla aktiviteter. De kan best\u00e5 av arbete, studier, behandling eller fritidssyssels\u00e4ttningar. M\u00e5nga intagna beh\u00f6ver ocks\u00e5 hj\u00e4lp med att tr\u00e4na vardagsrutiner. Det kan vara att passa tider eller att sk\u00f6ta ett hush\u00e5ll. \n\nI kontakten med intagna \u00f6vervakas s\u00e4kerhet och ordning. Man g\u00f6r n\u00e4rvarokontroller, visiterar intagna och lokaler. Ibland \u00e4r man med under transporter, till exempel till andra anstalter, domstol eller sjukhus. Att hj\u00e4lpa till med kontakter med myndigheter och anh\u00f6riga ing\u00e5r ocks\u00e5 i arbetet.   \n\n### Arbetet som kriminalv\u00e5rdare bedrivs i arbetslag.\n\n  \nSom kriminalv\u00e5rdare har man m\u00f6jlighet att vidareutbilda sig och specialisera sig inom en rad omr\u00e5den. Till exempel kan man f\u00f6rdjupa sig i klientarbetet eller arbeta mer inriktat mot s\u00e4kerhetsfr\u00e5gor.\n\n### Arbetstid\n\nKriminalv\u00e5rdare arbetar antingen dag, kv\u00e4ll eller natt och ibland vissa helger eftersom verksamheten i Kriminalv\u00e5rden p\u00e5g\u00e5r dygnet runt."}