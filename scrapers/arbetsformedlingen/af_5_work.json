{"text": "Ambulanssjukv\u00e5rdare \u00e4r anst\u00e4llda av landsting/regioner eller av privata f\u00f6retag som bedriver ambulanssjukv\u00e5rd p\u00e5 entreprenad.\n\n### Arbetsuppgifter\n\nAmbulanssjukv\u00e5rdaren arbetar i team med en sjuksk\u00f6terska som har det medicinska ansvaret. Ambulansteamet utf\u00f6r akutsjukv\u00e5rd p\u00e5 plats i m\u00e4nniskors hem, p\u00e5 olycksplatser och under transporten till sjukhus eller annan v\u00e5rdinr\u00e4ttning.\n\nAmbulanssjukv\u00e5rdaren l\u00e4gger f\u00f6rband, kontrollerar andning, puls och blodtryck, ger hj\u00e4rt-lungr\u00e4ddning och assisterar sjuksk\u00f6terskan. Ambulanssjukv\u00e5rdaren ansvarar \u00e4ven f\u00f6r teknik och underh\u00e5ll, b\u00e5de vad g\u00e4ller ambulansfordonet och den medicintekniska utrustningen. Tv\u00e4tt, sk\u00f6tsel och enklare service \u00e4r en del av arbetet. I arbetsuppgifterna ing\u00e5r att dokumentera.\n\nVid en olycksplats har ambulanssjukv\u00e5rdaren i uppgift att leda och samordna sjukv\u00e5rdsarbetet. Ambulanssjukv\u00e5rdaren sk\u00f6ter kommunikationen med SOS Alarm och samordnar insatser med sjukhus, polis och r\u00e4ddningstj\u00e4nst.\n\nI ambulanssjukv\u00e5rdarens arbete ing\u00e5r att k\u00f6ra ambulansen. Vid akuta transporter \u00e4r det ambulanssjukv\u00e5rdaren som k\u00f6r och sjuksk\u00f6terskan som v\u00e5rdar patienten, i \u00f6vriga fall turas man ofta om att k\u00f6ra ambulansen. I arbetet ing\u00e5r att l\u00e4sa kartor via GPS, hantera trafiken och framf\u00f6ra fordonet p\u00e5 ett trafiks\u00e4kert s\u00e4tt.\n\nDet handlar inte alltid om livshotande l\u00e4gen i ambulanssjukv\u00e5rden. Arbetet kan vara av betydligt lugnare karakt\u00e4r, till exempel n\u00e4r man transporterar patienter mellan olika sjukhus eller n\u00e4r sjukdomen/skadan bed\u00f6ms mindre akut. Under rena sjuktransporter kan ambulanssjukv\u00e5rdaren arbeta ensam.\n\n### Arbetsmilj\u00f6 \n\nAmbulanssjukv\u00e5rdaren har ibland ett fysiskt kr\u00e4vande jobb d\u00e5 man m\u00e5ste kunna b\u00e4ra patienter p\u00e5 b\u00e5r. Ibland sker arbetet i h\u00f6gt tempo om transporten \u00e4r br\u00e5dskande och patientens tillst\u00e5nd f\u00f6rs\u00e4mras. Ambulansteamet samverkar med SOS Alarm, r\u00e4ddningstj\u00e4nst och polis.\n\n### Arbetstider\n\nAmbulanssjukv\u00e5rdare har schemalagd dag-, natt- och helgtj\u00e4nst."}