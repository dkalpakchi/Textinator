{"text": "Barnsjuksk\u00f6terskor arbetar inom alla instanser d\u00e4r barn och ungdomar v\u00e5rdas. Det kan vara inom barnh\u00e4lsov\u00e5rd, elevh\u00e4lsa (skolh\u00e4lsov\u00e5rd), hemsjukv\u00e5rd, barnkirurgi, \u00f6ron-, n\u00e4sa- och halssjukv\u00e5rd, neonatologi och barntandv\u00e5rd. Arbetsplatsen kan vara sjukhus, barnav\u00e5rdscentraler och skolor.\n\n### Arbetsuppgifter\n\nInom sjukhusv\u00e5rden arbetar barnsjuksk\u00f6terskan med barn och ungdomar fr\u00e5n 0-18 \u00e5r. Barnsjuksk\u00f6terskan ansvarar f\u00f6r att barnet och f\u00f6r\u00e4ldrarna f\u00e5r den hj\u00e4lp och det st\u00f6d de beh\u00f6ver. Barnsjuksk\u00f6terskan kommunicerar i f\u00f6rsta hand med barnet. Det g\u00e4ller att anpassa informationen efter barnets \u00e5lder, utvecklingsniv\u00e5 och tidigare erfarenheter. \n\nBarnsjuksk\u00f6terskan f\u00f6rbereder barn och f\u00f6r\u00e4ldrar inf\u00f6r en unders\u00f6kning eller behandling. De kan ocks\u00e5 f\u00f6rbereda familjen p\u00e5 hur behandlingen ska forts\u00e4tta efter sjukhusbes\u00f6ket. I arbetsuppgifterna ing\u00e5r att ge l\u00e4kemedel och ber\u00e4kna doseringen i f\u00f6rh\u00e5llande till barnets storlek och \u00e5lder. I arbetet ing\u00e5r \u00e4ven att ta prover.\n\nP\u00e5 en medicinsk avdelning kan barnen vara inlagda f\u00f6r en l\u00e4ngre tids behandling. P\u00e5 en kirurgisk avdelning ligger fokus p\u00e5 operation. P\u00e5 en akutmottagning assisterar barnsjuksk\u00f6terskan l\u00e4karen vid unders\u00f6kningar, tar prover och g\u00f6r egna bed\u00f6mningar och behandlingar.\n\nP\u00e5 barnav\u00e5rdscentralen (BVC) kontroller barnsjuksk\u00f6terskan nyf\u00f6dda och yngre barns h\u00e4lsa. Barnsjuksk\u00f6terskan f\u00f6ljer barnets h\u00e4lsotillst\u00e5nd och fysiska utveckling upp till skol\u00e5ldern. I arbetet ing\u00e5r att ge r\u00e5d och st\u00f6d till f\u00f6r\u00e4ldrar kring barnets mat, s\u00f6mn och annat som r\u00f6r barnets h\u00e4lsa. Vaccinationer ing\u00e5r i uppgifterna.\n\nSkolsk\u00f6terskan kallar elever till h\u00e4lsokontroller och f\u00f6ljer deras utveckling. Elever kan komma p\u00e5 spontana bes\u00f6k f\u00f6r samtal och st\u00f6d i olika fr\u00e5gor eller f\u00f6r att bli ompl\u00e5strade. Skolsk\u00f6terskan deltar ofta i elevv\u00e5rdsarbetet p\u00e5 skolan.\n\n### Arbetsmilj\u00f6\n\nInom sjukhusv\u00e5rden arbetar man i team med l\u00e4kare och barnsk\u00f6terskor. Barnsjuksk\u00f6terskan \u00e4r arbetsledare f\u00f6r barnsk\u00f6terskor.\n\n### Arbetstid\n\nDag-, natt- och helgtj\u00e4nst \u00e4r vanligt inom sjukhusv\u00e5rden. P\u00e5 BVC och inom skolh\u00e4lsov\u00e5rden arbetar man oftast dagtid."}