{"text": "## Finansanalytiker och finansekonom\n\nFinansanalytiker \u00e4r verksamma p\u00e5 den svenska kapitalmarknaden och arbetar p\u00e5 stora f\u00f6retags kapitalf\u00f6rvaltning, banker, f\u00f6rs\u00e4kringsbolag eller v\u00e4rdepappersbolag. \n\n### Arbetsuppgifter\n\nFinansanalytiker analyserar aktier eller obligationer och \u00e4r specialiserade p\u00e5 best\u00e4mda f\u00f6retag eller branscher och kan ha titlar som aktieanalytiker, r\u00e4nteanalytiker eller fondanalytiker. Finansanalytikern samlar in information om utvecklingen inom de f\u00f6retag eller branscher man bevakar. Med hj\u00e4lp av v\u00e4rderingsmodeller analyserar och v\u00e4rderar finansanalytikern bolagens ekonomi, ekonomiska f\u00f6ruts\u00e4ttningar och framtidsutsikter.\n\nAnalytikern informerar regelbundet bland annat v\u00e4rdepappersm\u00e4klare p\u00e5 den egna arbetsplatsen om analyserna. Med hj\u00e4lp av analyserna avg\u00f6r investerarna ifall de ska k\u00f6pa eller s\u00e4lja de aktuella aktierna. B\u00e5de finansekonomer och finansanalytiker f\u00e5r information fr\u00e5n nyhetsbyr\u00e5er och aktieb\u00f6rser i hela v\u00e4rlden. \n\nEn finansekonom arbetar med att l\u00e5na upp pengar och l\u00e5na ut och placera kapital i olika v\u00e4rdepapper. En finansekonom i ett f\u00f6retag ser till att f\u00f6retaget f\u00e5r s\u00e5 f\u00f6rdelaktiga l\u00e5n som m\u00f6jligt. Ekonomen omplacerar l\u00e5nen efter hur r\u00e4ntan utvecklas och arbetet inneb\u00e4r t\u00e4ta kontakter med banker, f\u00f6rs\u00e4kringsbolag och kreditinstitut. Man kan ocks\u00e5 arbeta med att placera f\u00f6retagets eget kapital i olika typer av v\u00e4rdepapper, fonder och valutor.\n\nEn finansekonom i ett st\u00f6rre exportf\u00f6retag kan arbeta med att bed\u00f6ma risker och s\u00e4kerheter vid exportaff\u00e4rer. Man ordnar krediter f\u00f6r att finansiera olika aff\u00e4rer utomlands. F\u00f6r att bed\u00f6ma vilka ekonomiska risker som finns med en aff\u00e4r m\u00e5ste finansekonomen skaffa information om landet, dess politik och ekonomiska situation.\n\nFinansekonomer kan arbeta med f\u00f6retagsfinansiering, s\u00e5 kallad Corporate Finance, p\u00e5 banker och p\u00e5 st\u00f6rre v\u00e4rdepappersbolag. D\u00e5 hj\u00e4lper man f\u00f6retagsledningar med finansieringstj\u00e4nster och med att underl\u00e4tta strukturomvandlingar. Man kan till exempel hj\u00e4lpa till med samarbetsavtal, sammanslagningar av f\u00f6retag, uppdelningar av verksamheter i olika bolag och uppk\u00f6p och f\u00f6rs\u00e4ljningar av f\u00f6retag."}