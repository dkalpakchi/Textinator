{"text": "Som turistinformat\u00f6r kan man vara anst\u00e4lld av en kommun f\u00f6r att informera om sev\u00e4rdheter i kommunen och dess omgivning. Turistbyr\u00e5verksamheten kan ocks\u00e5 bedrivas i aktiebolagsform, som en ekonomisk f\u00f6rening eller i annan form. I dag finns cirka trehundra auktoriserade turistbyr\u00e5er i Sverige, inklusive de som bara har sommar\u00f6ppet. Turistbyr\u00e5ns placering varierar. Ofta ligger den i anslutning till n\u00e5gon sev\u00e4rdhet eller centralt i staden.\n\n### Arbetsuppgifter\n\nTuristinformat\u00f6ren svarar p\u00e5 fr\u00e5gor om sev\u00e4rdheter, evenemang, museer, aktiviteter och annat som kommunen med omnejd kan erbjuda beroende p\u00e5 \u00e5rstid. Att boka logi, s\u00e4lja kartor, evenemangsbiljetter, fiskekort och souvenirer samt best\u00e4lla hem broschyrer ing\u00e5r i jobbet. Ibland kan turistbyr\u00e5tj\u00e4nstem\u00e4n leda guidade turer i kommunen. M\u00e5nga f\u00f6rfr\u00e5gningar sker per telefon och e-post. Arbetet kan tidvis vara stressigt. \n\nVilka uppgifter som ligger p\u00e5 turistbyr\u00e5n varierar fr\u00e5n kommun till kommun. F\u00f6rutom information och f\u00f6rs\u00e4ljning kan ocks\u00e5 marknadsf\u00f6ring sk\u00f6tas fr\u00e5n turistbyr\u00e5n. Det vanligaste \u00e4r att den lokala turistorganisationen med dess turistchef sk\u00f6ter marknadsf\u00f6ringen av orten eller kommunen. \n\nTuristbyr\u00e5erna ska ans\u00f6ka om auktorisation och, om de blir godk\u00e4nda, f\u00e5 en bl\u00e5-gul eller gr\u00f6n i-skylt som talar om vilken niv\u00e5 p\u00e5 service och tillg\u00e4nglighet byr\u00e5n kan erbjuda.\n\nMan kan kallas turistv\u00e4rd/turistv\u00e4rdinna eller turistbyr\u00e5tj\u00e4nsteman.  \nArbetet p\u00e5 turistbyr\u00e5n kan ledas av en turistbyr\u00e5f\u00f6rest\u00e5ndare. Ibland \u00e4r turistbyr\u00e5f\u00f6rest\u00e5ndaren samtidigt turistchef med helhetsansvar f\u00f6r turismverksamheten i kommunen. \n\n### Arbetstider\n\nTuristinformat\u00f6rer \u00e4r ofta s\u00e4songsanst\u00e4llda och arbete p\u00e5 kv\u00e4llar och helger f\u00f6rekommer. M\u00e5nga turistinformat\u00f6rer jobbar under sommarhalv\u00e5ret. Vintertid minskar antalet anst\u00e4llda."}