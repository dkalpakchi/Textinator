{"text": "M\u00e5nga diakoner arbetar inom Svenska kyrkan, men kan \u00e4ven finnas inom andra samfund.\n\n### Arbetsuppgifter\n\nDiakoner arbetar mitt bland m\u00e4nniskorna i en f\u00f6rsamling och har ansvaret f\u00f6r kyrkans sociala arbete. Det kan handla om att samtala och ge st\u00f6d, uppm\u00e4rksamma brister i samh\u00e4llet och bedriva ett p\u00e5verkansarbete. Till uppgifterna h\u00f6r att leda ideella eller andra grupper i f\u00f6rsamlingen, ordna hembes\u00f6k eller sjukbes\u00f6k, arbeta med barn och unga, personer med missbruksproblem eller asyls\u00f6kande. \n\nDiakoner har personliga samtal och r\u00e5dgivning b\u00e5de per telefon och under bes\u00f6kstid. Det kan r\u00f6ra sig om andliga fr\u00e5gor men \u00e4ven sociala problem, till exempel ekonomiska fr\u00e5gor. Ibland ing\u00e5r f\u00e4ltarbete ute i samh\u00e4llet. \n\nKontakter med socialtj\u00e4nst, kommun, sjukhus, arbetsf\u00f6rmedling, f\u00f6rs\u00e4kringskassa och ideella organisationer \u00e4r vanliga. Det blir allt vanligare att diakonen \u00e4ven samverkar med andra kyrkor och samfund samt andra ideella organisationer.\n\nAtt leda andakter och medverka i gudstj\u00e4nster kan ibland ing\u00e5 i diakonens uppgifter. \n\n### Arbetstid\n\nDiakoner arbetar ofta kv\u00e4llar och helger."}