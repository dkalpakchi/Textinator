{"text": "H\u00e5ltagare arbetar vanligtvis i mindre h\u00e5ltagningsf\u00f6retag som utf\u00f6r uppdrag \u00e5t byggf\u00f6retag.\n\n### Arbetsuppgifter \n\nH\u00e5ltagarens arbetsuppgift \u00e4r att ta upp h\u00e5l i olika byggmaterial som betong, tegel och sten. Borrning och v\u00e4gg- och golvs\u00e5gning \u00e4r de vanligaste uppgifterna. I arbetet anv\u00e4nder sig h\u00e5ltagaren fr\u00e4mst av avancerad, teknisk utrustning som diamantborr (k\u00e4rnborr) och specials\u00e5gar. I arbetet ing\u00e5r att montera, hantera och underh\u00e5lla utrustningen.\n\nH\u00e5ltagare arbetar framf\u00f6rallt med ombyggnation av hus, men \u00e4ven med nyproduktion och rivningsarbeten. H\u00e5ltagning g\u00f6rs bland annat f\u00f6r att ledningar och r\u00f6r ska kunna dras igenom v\u00e4ggar och golv, men \u00e4ven f\u00f6r \u00f6ppningar d\u00e4r nya d\u00f6rrar, f\u00f6nster och hissar ska installeras. H\u00e5ltagning kan ocks\u00e5 beh\u00f6vas vid felgjutningar p\u00e5 byggarbetsplatser. Vid rivningsarbeten utf\u00f6r h\u00e5ltagaren arbeten d\u00e4r hela eller delar av byggnader ska monteras ned.\n\n### Arbetsmilj\u00f6\n\nArbetet \u00e4r r\u00f6rligt och arbetsplatserna skiftar ofta. Ibland arbetar h\u00e5ltagare i milj\u00f6er d\u00e4r det p\u00e5g\u00e5r rivningsarbeten."}