{"text": "Brandingenj\u00f6rer arbetar inom kommunernas r\u00e4ddningstj\u00e4nst, vid statliga myndigheter och inom n\u00e4ringslivet i industri- och f\u00f6rs\u00e4kringsbranschen. \n\n### Arbetsuppgifter\n\nBrandingenj\u00f6rer som arbetar inom kommunal r\u00e4ddningstj\u00e4nst har ofta ledande befattning och arbetar framf\u00f6rallt med tillsyn, tillst\u00e5ndsgivning, utbildning, information och r\u00e5dgivning till byggprocesser och planprocesser samt planerar, utreder och utv\u00e4rderar verksamheten. Arbetsuppgifterna varierar mellan arbetsplatser och beroende p\u00e5 kommunens storlek.\n\nArbetsuppgifterna handlar framf\u00f6rallt om att p\u00e5 olika s\u00e4tt f\u00f6rebygga olyckor. En arbetsuppgift \u00e4r att utf\u00f6ra tillsyn \u00f6ver verksamheter och fastighets\u00e4gare f\u00f6r att s\u00e4kerst\u00e4lla att de har ett brandskydd som \u00e4r anpassat f\u00f6r den verksamhet som bedrivs. De g\u00f6r bed\u00f6mningar om s\u00e4kerheten \u00e4r tillr\u00e4cklig och ger r\u00e5d och st\u00f6d f\u00f6r hur brandskyddet kan utformas f\u00f6r att uppfylla lagstiftningens krav. De informerar och utbildar allm\u00e4nheten om brandskydd och livr\u00e4ddning. Det \u00e4r ofta brandingenj\u00f6rer som planerar insatser, g\u00f6r olycksutredningar, utv\u00e4rderar och analyserar verksamheten f\u00f6r att olycksriskerna ska vara s\u00e5 sm\u00e5 som m\u00f6jligt och att resurserna nyttjas effektivt. \n\nBrandingenj\u00f6rer \u00e4r med redan i projekteringsstadiet i samh\u00e4llsplaneringen n\u00e4r kommuner g\u00f6r \u00f6versiktsplaner f\u00f6r var bost\u00e4der, industrier och annat ska placeras i f\u00f6rh\u00e5llande till varandra. De \u00e4r d\u00e5 sakkunniga p\u00e5 omr\u00e5det f\u00f6r kommunens verksamhet och l\u00e4mnar synpunkter p\u00e5 till exempel vad som \u00e4r b\u00e4st f\u00f6r att milj\u00f6n ska bli s\u00e5 s\u00e4ker som m\u00f6jligt eller hur transporter ska ske f\u00f6r att s\u00e4kerheten ska vara h\u00f6g.\n\nEn av arbetsuppgifterna kan vara att vara i beredskap om n\u00e5got skulle h\u00e4nda och leda r\u00e4ddningsaktionen strategiskt p\u00e5 olycksplatsen. \n\nDe brandingenj\u00f6rer som \u00e4r anst\u00e4llda inom n\u00e4ringslivet arbetar med brands\u00e4kerhet och skyddsfr\u00e5gor inom brandskyddkonsultf\u00f6retag, industrin och f\u00f6rs\u00e4kringsbranschen. Brandingenj\u00f6rer som arbetar p\u00e5 _konsultf\u00f6retag_ bidrar till projekteringen n\u00e4r hus ska byggas genom att se till att lagstiftningen f\u00f6ljs. Med lagstiftningen som utg\u00e5ngspunkt och h\u00e4nsyn taget till vilken typ av verksamhet som ska bedrivas och hur m\u00e5nga m\u00e4nniskor som ska vistas i byggnaden g\u00f6r brandingenj\u00f6ren planer f\u00f6r till exempel var utrymningsv\u00e4gar ska placeras och hur breda d\u00f6rrarna ska vara. Brandingenj\u00f6rer g\u00f6r ocks\u00e5 analyser om riskerna f\u00f6r att olyckor ska h\u00e4nda i till exempel en t\u00e5gtunnel.\n\nInom _statliga myndigheter_ kan brandingenj\u00f6ren arbeta med att skriva f\u00f6reskrifter och allm\u00e4nna r\u00e5d om till exempel brandfarliga gaser och v\u00e4tskor, systematiskt brandskyddsarbete och brandvarnare i bost\u00e4der. Brandingenj\u00f6ren skriver \u00e4ven v\u00e4gledningar och metodst\u00f6d till st\u00f6d f\u00f6r kommunerna samt skriver remissyttranden till l\u00e4nsstyrelser och domstolar i \u00e4renden med \u00f6verklagade tillsynsf\u00f6rel\u00e4gganden. De kan \u00e4ven arbeta med metodutveckling och utbildningsmaterial f\u00f6r r\u00e4ddningstj\u00e4nstens personal. \n\n### Arbetstid\n\nDen normala arbetstiden \u00e4r kontorstid. Dessutom finns olika typer av beredskap och jourtj\u00e4nstg\u00f6ring vid kommunal anst\u00e4llning. Att ligga i beredskap inneb\u00e4r att brandingenj\u00f6ren vistas i sin bostad, \u00e4r tillg\u00e4nglig p\u00e5 persons\u00f6kare eller radio och snabbt p\u00e5 plats n\u00e4r en olycka intr\u00e4ffat. Jourtj\u00e4nstg\u00f6ring p\u00e5 brandstation brukar inneb\u00e4ra att brandingenj\u00f6ren tj\u00e4nstg\u00f6r ett pass vilket brukar vara ett dygn."}