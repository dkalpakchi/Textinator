{"text": "## Skogsarbetare\n\nSkogsarbetare som arbetar med plantering och r\u00f6jning \u00e4r oftast anst\u00e4llda hos privata skogsf\u00f6retag.\n\n### Arbetsuppgifter\n\nSkogsarbetare som arbetar med skogsv\u00e5rd kan \u00e4ven kallas manuella skogsarbetare. De jobbar i huvudsak med f\u00f6ryngring och r\u00f6jning i skogen.\n\nN\u00e4r en skog har huggits ned (avverkats) m\u00e5ste en ny skog v\u00e4xa upp. Det vanligaste \u00e4r att man planterar nya tr\u00e4dplantor och det arbetet g\u00f6rs av skogsarbetare. Skogsarbetaren anv\u00e4nder ofta ett planteringsr\u00f6r som f\u00f6rs ner i marken och som plantan placeras i. Planteringsmaskiner finns men anv\u00e4nds i liten utstr\u00e4ckning. \n\nPlantering \u00e4r ett s\u00e4songsarbete fr\u00e4mst under v\u00e5r- och sommartid. S\u00e4songens l\u00e4ngd styrs av v\u00e4dret och vilken typ av plantor som anv\u00e4nds.\n\nR\u00f6jning \u00e4r en annan vanlig arbetsuppgift f\u00f6r skogsarbetare. N\u00e4r skogen har v\u00e4xt under n\u00e5gra \u00e5r glesar man ut best\u00e5ndet genom att r\u00f6ja bort till exempel l\u00f6vtr\u00e4d som har v\u00e4xt upp bland tallar. En viktig del i r\u00f6jningsarbetet \u00e4r att r\u00f6ja fram tr\u00e4d som har h\u00f6ga naturv\u00e4rden, vilket inneb\u00e4r att tr\u00e4d som \u00e4r bra f\u00f6r den biologiska m\u00e5ngfalden l\u00e4mnas kvar.\n\nR\u00f6jning utf\u00f6rs av skogsarbetaren som ett s\u00e5 kallat motormanuellt arbete med hj\u00e4lp av en r\u00f6js\u00e5g. R\u00f6jning \u00e4r ett s\u00e4songsarbete i norra delarna av landet men kan utf\u00f6ras \u00e5ret runt i de delar av landet d\u00e4r det inte kommer sn\u00f6 eller d\u00e4r sn\u00f6m\u00e4ngden \u00e4r mindre.\n\nGallring inneb\u00e4r att tr\u00e4dbest\u00e5nden glesas ut ytterligare f\u00f6r att v\u00e4xa till b\u00e4ttre innan skogen slutavverkas, \u00e4ven virket som gallras bort tas ut ur skogen och s\u00e4ljs. Den \u00f6verv\u00e4gande delen av gallring och avverkning sker idag med skogmaskiner och utf\u00f6rs av skogsmaskinf\u00f6rare. L\u00e4s mer i separat yrkesbeskrivning om skogsmaskinf\u00f6rare i Yrken A-\u00d6. Ibland kan vissa tr\u00e4d eller best\u00e5nd beh\u00f6va tas om hand med motors\u00e5g i avverkningsarbetet. Arbetet utf\u00f6rs d\u00e5 av manuella skogsarbetare, ofta som komplement till arbete med r\u00f6js\u00e5g.\n\n### Arbetsmilj\u00f6\n\nSkogsarbetare arbetar sj\u00e4lvst\u00e4ndigt, men ing\u00e5r ofta i arbetslag om tv\u00e5 eller fler personer. Arbetet \u00e4r fysiskt kr\u00e4vande eftersom man r\u00f6r p\u00e5 sig mycket. Det \u00e4r bra att trivas med att vistas ute i skogen under hela arbetstiden, oavsett v\u00e4der.\n\n### Arbetstider\n\nSkogsplantering \u00e4r ett s\u00e4songsarbete som framf\u00f6rallt sker under v\u00e5r och sommar. S\u00e4songen f\u00f6r r\u00f6jning varierar med sn\u00f6m\u00e4ngden, i de s\u00f6dra delarna av landet kan man arbeta st\u00f6rre delen av \u00e5ret."}