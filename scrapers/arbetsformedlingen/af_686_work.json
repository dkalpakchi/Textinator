{"text": "## Installations- och serviceelektriker\n\nInstallations- och serviceelektriker arbetar hos privatpersoner, fastighets\u00e4gare och industrier. P\u00e5 stora installationsf\u00f6retag \u00e4r man ofta specialiserad inom ett omr\u00e5de. Arbetar man i ett mindre installationsf\u00f6retag har man vanligtvis bredare arbetsuppgifter d\u00e4r installation av datan\u00e4t, TV-anl\u00e4ggningar och liknande kan ing\u00e5.\n\n### Arbetsuppgifter\n\nInstallationselektriker installerar elektrisk utrustning i alla typer av fastigheter. Man kan ocks\u00e5 arbeta vid ombyggnation och renoveringar med installationer. Utifr\u00e5n en ritning eller beskrivning planerar elektrikern arbetet. N\u00e4r montaget \u00e4r klart g\u00f6r installationselektrikern en teknisk beskrivning av installationen.\n\nExempel p\u00e5 arbetsuppgifter som kan ing\u00e5 i installationselektrikerns arbete:\n\n### \u25cf Dra ledningar i r\u00f6r i v\u00e4ggar, tak och golv\n\n\u25cf Montera elcentraler\n\n### \u25cf Montera belysning\n\n\u25cf S\u00e4tta upp str\u00f6mbrytare och v\u00e4gguttag  \n\u25cf Planera kabelv\u00e4gar och installera exempelvis kanaler och kabelstegar  \n\u25cf Konstruera ritningar och sk\u00f6ta dokumentering till kunders anl\u00e4ggningar  \n\u25cf Ansluta vitvaror s\u00e5 som kylsk\u00e5p, spisar och tv\u00e4ttmaskiner  \n\u25cf Montera ned gammal elutrustning och kablar vid ombyggnation  \n\u25cf Installera och programmera styrsystem i fastigheter\n\nServiceelektriker jobbar fr\u00e4mst med fels\u00f6kning och reparation av elektriska anl\u00e4ggningar. De g\u00f6r \u00e4ven mindre installationer av olika slag. Det kan handla om kabeldragning, montage av elcentraler eller installation av vitvaror, v\u00e4rmepumpar och solpaneler. Som underlag har serviceelektrikern ritningar och beskrivningar. Vid fels\u00f6kning anv\u00e4nder man olika m\u00e4tinstrument f\u00f6r att hitta felet som ska r\u00e4ttas till.\n\nAlla elinstallationsf\u00f6retag \u00e4r ansvariga f\u00f6r att elinstallationsarbetet utf\u00f6rs korrekt. Som auktoriserad elinstallat\u00f6r kan man utses att vara f\u00f6retagets elinstallat\u00f6r f\u00f6r regelefterlevnad, en roll som alla elinstallationsf\u00f6retag m\u00e5ste ha. Uppdraget inneb\u00e4r att elinstallat\u00f6ren st\u00f6ttar f\u00f6retagsledningen i arbetet med att se till att f\u00f6retaget f\u00f6ljer els\u00e4kerhetslagen och tillh\u00f6rande f\u00f6reskrifter.\n\n### Arbetsmilj\u00f6\n\nInstallations- och serviceelektriker har ett r\u00f6rligt arbete. Ofta jobbar installationselektriker i arbetslag. Serviceelektriker \u00e5ker ofta ut ensam till kunderna. Servicejobb sker ofta under kort tid och \u00e4r mindre i omfattning \u00e4n installationsarbeten. Arbetet kan ske p\u00e5 h\u00f6ga h\u00f6jder och i tr\u00e5nga utrymmen, man arbetar b\u00e5de utomhus och inomhus."}