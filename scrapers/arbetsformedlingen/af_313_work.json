{"text": "## Modedesigner och textildesigner\n\nM\u00e5nga modedesigners \u00e4r egna f\u00f6retagare. En frilansande designer arbetar oftast med egna id\u00e9er och m\u00f6nster som de s\u00e4ljer till f\u00f6retag. De kan ocks\u00e5 ha kontrakt med ett eller flera f\u00f6retag. M\u00e5nga designerns b\u00f6rjar oftast arbeta som designassistenter f\u00f6r att f\u00e5 erfarenhet av yrket. Textildesigners arbetar inom ett brett f\u00e4lt som innefattar allt fr\u00e5n design av textilier f\u00f6r bilindustrin till textilier f\u00f6r kl\u00e4der.\n\n### Arbetsuppgifter\n\nModedesignern arbetar med att skapa kl\u00e4der, mode och p\u00e5verka trender. Designern planerar, skissar och utformar s\u00e4songens kl\u00e4dmodeller. Det \u00e4r ofta h\u00f6gt tempo inom yrket d\u00e5 nya kollektioner skapas till varje s\u00e4song, exempelvis till v\u00e5ren eller h\u00f6sten och i vissa fall fyra kollektioner per \u00e5r. Modedesignern skissar p\u00e5 modeller, ritar upp m\u00f6nster och ber\u00e4knar hur mycket och vilken typ av material som beh\u00f6ver k\u00f6pas in.\n\nP\u00e5 ett st\u00f6rre f\u00f6retag ing\u00e5r designern ofta i en projektgrupp som bland annat diskuterar vilka f\u00f6rs\u00e4ljningspriser som ska g\u00e4lla och hur kollektionen ska marknadsf\u00f6ras. P\u00e5 ett mindre f\u00f6retag tar designern ofta fram en provkollektion innan den slutgiltiga kollektionen ska tillverkas. Designern \u00e4r ofta med vid tillverkningsprocessen f\u00f6r att ge instruktioner till de som ska tillverka kl\u00e4derna.\n\nTextildesignern formger fr\u00e4mst m\u00f6nster f\u00f6r tryck samt v\u00e4vda och stickade tyger. Textilierna ska vara b\u00e5de estetiska, innovativa, funktionella och milj\u00f6v\u00e4nliga. Datorteknik anv\u00e4nds alltmer inom textil- och konfektionsindustrin. M\u00f6nsterformgivning \u00e4r ett exempel p\u00e5 en uppgift som utf\u00f6rs med hj\u00e4lp av avancerad datorteknik.\n\n### Arbetsmilj\u00f6\n\nInom yrket ing\u00e5r ofta resor till m\u00e4ssor, utst\u00e4llningar och kunder. Designern \u00e4r i m\u00e5nga sammanhang f\u00f6retagets ansikte ut\u00e5t.\n\n### Arbetstider\n\nArbetstiderna kan vara oregelbundna. Ibland sker arbetet under tidspress, s\u00e4rskilt vid slutproduktionen av en kollektion."}