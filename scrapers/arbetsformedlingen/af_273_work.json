{"text": "Murare arbetar ofta i mindre mur- och putsf\u00f6retag som \u00e4r specialiserade p\u00e5 puts- och murningsarbeten. F\u00f6retagen arbetar ofta p\u00e5 uppdrag av privatpersoner, byggf\u00f6retag, kommuner, landsting och fastighetsbolag.\n\n### Arbetsuppgifter\n\nMurare \u00e4r ett av de \u00e4ldsta byggyrkena. Byggteknik och material har f\u00f6r\u00e4ndrats men hantverket best\u00e5r. De vanligaste arbetsuppgifterna f\u00f6r murare \u00e4r att mura upp v\u00e4ggar av l\u00e4ttbetongblock och att kl\u00e4 hus med fasadtegel.\n\nMuraren utf\u00f6r ocks\u00e5 putsning av fasader med olika sorters tekniker. Puts anv\u00e4nds f\u00f6r att h\u00e5lla ihop byggkonstruktionen, skydda bakomliggande v\u00e4gg och ge en fin yta. Putsen best\u00e5r av ett putsbruk som muraren sprutar p\u00e5 maskinellt eller l\u00e4gger p\u00e5 f\u00f6r hand.\n\nMuraren kan specialisera sig inom mureri eller putsning. Murare kan ocks\u00e5 arbeta med inredningsjobb, till exempel innerv\u00e4ggar av tegel eller puts, murverk f\u00f6r \u00f6ppna spisar och skorstenar eller montering av kaminer och kakelugnar. Murare kan ocks\u00e5 utf\u00f6ra platts\u00e4ttning av golv och v\u00e4ggar med kakel och klinkers.\n\nMurare arbetar \u00e4ven med renovering av fasader och skorstenar. Fasadrenovering kan innefatta allt fr\u00e5n reng\u00f6ring och reparationer av tegel- eller putsade fasader, till mer omfattande fasadrenoveringar. Det kan handla om att riva den gamla putsen f\u00f6r att l\u00e4gga p\u00e5 en ny putsyta eller till\u00e4ggsisolera en fasad med olika putssystem.\n\nEn del murare arbetar \u00e4ven med stuckatur, utsmyckningar av gips.\n\n### Arbetsmilj\u00f6\n\nMurare ing\u00e5r i mindre arbetslag men arbetar ofta sj\u00e4lvst\u00e4ndigt med sina uppgifter. God grundfysik underl\u00e4ttar arbetet, men det finns ocks\u00e5 hj\u00e4lpmedel. Mureri \u00e4r ofta ett utomhusjobb. Ibland sker arbetet fr\u00e5n en byggnadsst\u00e4llning och p\u00e5 h\u00f6ga h\u00f6jder."}