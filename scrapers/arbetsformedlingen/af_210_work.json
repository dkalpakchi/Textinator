{"text": "## Kyl- och v\u00e4rmepumptekniker\n\nKyl- och v\u00e4rmepumptekniker arbetar ofta i mindre installationsf\u00f6retag. Kunder \u00e4r b\u00e5de f\u00f6retag och privatpersoner.\n\n### Arbetsuppgifter\n\nInom yrket arbetar man med installation, service och underh\u00e5ll av kyl- och v\u00e4rmepumpanl\u00e4ggningar. Kyl- och v\u00e4rmepumpsystem finns bland annat i fastigheter, butiker och industrier. Kylteknik anv\u00e4nds framf\u00f6rallt i livsmedelsbutiker d\u00e4r alla kyldiskar \u00e4r kopplade till en gemensam kylmaskin, i luftkonditioneringssystem, i industriprocesser som beh\u00f6ver kylas, inom medicinteknik och vid isbanor. V\u00e4rmepumpar fungerar precis som kylmaskiner, men d\u00e5 tar man vara p\u00e5 v\u00e4rmen ist\u00e4llet f\u00f6r p\u00e5 kylan.\n\nDet finns fr\u00e4mst tv\u00e5 kompetensniv\u00e5er inom branschen:\n\nEn kyl- och v\u00e4rmepumpmont\u00f6r arbetar med nyinstallation av v\u00e4rmepumpar och kylanl\u00e4ggningar. Arbetet best\u00e5r fr\u00e4mst av att montera anl\u00e4ggningens komponenter. \u00c4ven r\u00f6rmontage f\u00f6rekommer.\n\nEn kyl- och v\u00e4rmepumptekniker arbetar fr\u00e4mst med service och underh\u00e5ll av befintliga kyl- och v\u00e4rmepumpanl\u00e4ggningar. Arbetsuppgifterna varierar mellan enklare service\u00e5tg\u00e4rder som l\u00e4cks\u00f6kning och t\u00e4tning av l\u00e4ckor, till avancerade fels\u00f6kningar i stora system samt service och byte av komponenter i stora anl\u00e4ggningar. I arbetet ing\u00e5r det att se till att anl\u00e4ggningarna \u00e4r energieffektiva, vilket \u00e4r viktigt f\u00f6r milj\u00f6n. Teknikern \u00e4r ibland \u00e4ven med vid nyinstallation.\n\nStyr- och reglerteknikens digitalisering har p\u00e5 senare \u00e5r inneburit en stor f\u00f6r\u00e4ndring f\u00f6r kyl- och v\u00e4rmepumpstekniken. I vissa fall kan service sk\u00f6tas p\u00e5 distans via internet. Kravet p\u00e5 den teoretiskt tekniska f\u00f6rst\u00e5elsen har \u00f6kat, samtidigt beh\u00f6ver en kyl- och v\u00e4rmepumptekniker ett tekniskt handlag f\u00f6r att kunna jobba praktiskt med olika verktyg.\n\nDet \u00e4r vanligt att man b\u00f6rjar jobba som mont\u00f6r f\u00f6r att sedan g\u00e5 \u00f6ver till tekniker. F\u00f6r de tekniker som s\u00f6ker nya utmaningar finns det m\u00f6jlighet att bli servicechef, projektledare eller f\u00f6retagsledare.\n\n### Arbetsmilj\u00f6\n\nInstallation sker oftast i arbetslag. Vid servicearbeten \u00e5ker man ut till kunderna i en servicebil, ofta ensam och ibland med en kollega. Jourberedskap f\u00f6rekommer eftersom anl\u00e4ggningarna \u00e4r v\u00e4sentliga f\u00f6r att m\u00e5nga samh\u00e4llsfunktioner ska fungera."}