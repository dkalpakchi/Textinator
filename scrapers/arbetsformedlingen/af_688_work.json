{"text": "Fastighetssk\u00f6tare kan vara anst\u00e4llda av fastighetsbolag, bostadsbolag eller f\u00f6retag som i sin tur s\u00e4ljer tj\u00e4nster till bostadsf\u00f6retag.\n\n### Arbetsuppgifter\n\nFastighetssk\u00f6tare ansvarar f\u00f6r den inre och yttre sk\u00f6tseln av fastigheten. Arbetsuppgifterna kan variera beroende p\u00e5 var man \u00e4r anst\u00e4lld. Hos sm\u00e5 fastighetsbolag \u00e4r det vanligt att en och samma person har arbetsuppgifter inom ett bredare omr\u00e5de, medan det inom ett st\u00f6rre f\u00f6retag \u00e4r vanligare att man \u00e4r specialiserad i en yrkesroll. \n\nExempel p\u00e5 \u00f6vergripande uppgifter som ofta ing\u00e5r i arbetet:\n\n<ul type=\"circle\"><li>Felavhj\u00e4lpande underh\u00e5ll </li><li>Kontakt med hyresg\u00e4ster </li><li>Sk\u00f6tsel av gr\u00f6nytor, rabatter, h\u00e4ckar och tr\u00e4d </li><li>Sn\u00f6r\u00f6jning, grusning och sandning p\u00e5 vintern </li><li>Fels\u00f6kning och mindre reparationer </li></ul>\n\nArbetsuppgifterna f\u00f6r fastighetssk\u00f6tare kan ibland best\u00e5 av mer traditionella sysslor som trappst\u00e4dning och mindre reparationer, men det \u00e4r ofta en f\u00f6rdel att ha bred kompetens och kunna jobba med b\u00e5de fastighetssk\u00f6tsel och teknik. I fastighetssk\u00f6tarens jobb kan anv\u00e4ndning av verktyg och maskiner ing\u00e5, till exempel gr\u00e4sklippare eller traktorer.\n\n### Arbetsmilj\u00f6\n\nDet \u00e4r viktigt att man trivs med att ha kontakt med andra m\u00e4nniskor och \u00e4r en bra probleml\u00f6sare eftersom kontakter med hyresg\u00e4ster \u00e4r vanligt f\u00f6rekommande. Eftersom arbetet ofta sker i andra m\u00e4nniskors hem m\u00e5ste fastighetssk\u00f6tare ha en mycket god social kompetens och ett respektfullt f\u00f6rh\u00e5llningss\u00e4tt."}