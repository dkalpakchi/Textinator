{"text": "## \u00d6vers\u00e4ttare\n\nM\u00e5nga \u00f6vers\u00e4ttare har eget f\u00f6retag och arbetar med frilansuppdrag, antingen via \u00f6vers\u00e4ttningsbyr\u00e5er eller direkt fr\u00e5n kunder som till exempel kan vara st\u00f6rre f\u00f6retag, bokf\u00f6rlag eller myndigheter. Stora f\u00f6retag kan \u00e4ven ha anst\u00e4llda \u00f6vers\u00e4ttare. Det \u00e4r vanligt att kombinera \u00f6vers\u00e4ttaruppdragen med andra jobb.\n\n### Arbetsuppgifter\n\n\u00d6vers\u00e4ttare arbetar med att \u00f6vers\u00e4tta texter eller tal fr\u00e5n ett spr\u00e5k till ett annat, oftast fr\u00e5n ett fr\u00e4mmande spr\u00e5k till modersm\u00e5let/f\u00f6rstaspr\u00e5ket. De \u00e4r ofta specialiserade inom ett omr\u00e5de. \u00d6vers\u00e4ttning av facktexter \u00e4r den vanligaste arbetsuppgiften. M\u00e5nga \u00f6vers\u00e4ttare anv\u00e4nder sig av digitala \u00f6vers\u00e4ttningsverktyg och referensmaterial i arbetet. \u00d6vers\u00e4ttare har ofta kontakt med specialister f\u00f6r att f\u00e5 hj\u00e4lp med specialtermer.\n\n### Inriktningar\n\nFack\u00f6vers\u00e4ttare \u00f6vers\u00e4tter facktexter, ofta inom ett eller tv\u00e5 \u00e4mnesomr\u00e5den. Det kan vara inom teknik, ekonomi eller medicin. De flesta uppdragen kommer fr\u00e5n myndigheter. Uppdrag fr\u00e5n n\u00e4ringslivet kan handla om att \u00f6vers\u00e4tta produkttexter, utskick och hemsidor. \n\nAuktoriserad \u00f6vers\u00e4ttare \u00f6vers\u00e4tter ocks\u00e5 facktexter. De har genomg\u00e5tt Kammarkollegiets prov som ger beh\u00f6righet att \u00f6vers\u00e4tta officiella dokument, till exempel polisutredningar, testamenten och adoptionshandlingar.\n\nLitter\u00e4r \u00f6vers\u00e4ttare \u00f6vers\u00e4tter sk\u00f6nlitter\u00e4ra texter, till exempel romaner och lyrik. En litter\u00e4r \u00f6vers\u00e4ttare anl\u00e4gger ett konstn\u00e4rligt syns\u00e4tt f\u00f6r att f\u00f6rst\u00e5 en texts intention, st\u00e4mningsl\u00e4gen och ton. F\u00f6r att kunna \u00f6vers\u00e4tta ord och uttryck \u00e4r det ofta viktigt att l\u00e4ra k\u00e4nna kulturen i landet som ursprungstexten kommer fr\u00e5n. Den litter\u00e4ra \u00f6vers\u00e4ttaren tar ofta hj\u00e4lp av personer som har spr\u00e5ket som modersm\u00e5l.\n\nFilm- och tv-\u00f6vers\u00e4ttare skriver undertexter och \u00f6vers\u00e4tter muntlig kommunikation i filmer, tv-program och nyhetsinslag. Det g\u00e4ller att skriva kortfattat och snabbt kunna sammanfatta det som s\u00e4gs, men ocks\u00e5 att kunna hantera programvaran f\u00f6r redigering av texten.\n\n### Arbetsmilj\u00f6\n\n\u00d6vers\u00e4ttare styr \u00f6ver sin egen tid, men jobbar ofta under tidspress. De \u00e4r oftast inte bundna till en arbetsplats, utan kan utf\u00f6ra jobbet var som helst d\u00e4r det finns internetuppkoppling."}