{"text": "## Tidningsbud\n\nOlika distributionsf\u00f6retag ansvarar f\u00f6r distributionen av morgontidningarna vilket inneb\u00e4r att man som tidningsbud \u00e4r anst\u00e4lld hos ett distributionsf\u00f6retag.\n\n### Arbetsuppgifter\n\nTidningsbudets arbete b\u00f6rjar normalt mellan klockan tv\u00e5 och fyra p\u00e5 natten f\u00f6r att utdelningen till prenumeranterna skall vara klar senast klockan sex p\u00e5 vardagar och sju p\u00e5 helgdagar.\n\nTidningarna h\u00e4mtas vid ett utl\u00e4mningsst\u00e4lle som till exempel kan vara en lastkaj, gatukorsning eller bussh\u00e5llplats. P\u00e5 mindre orter kan buden ibland h\u00e4mta tidningarna direkt vid tryckeriet. Ut\u00f6ver dagstidningar f\u00e5r tidningsbud ofta dela ut andra trycksaker som till exempel veckotidningar och reklam.\n\nUppgifter om vem som ska ha tidningen finns oftast i en adressbok eller lista. Adressuppgifterna uppdateras varje natt. Tidningsbudet tar sig in i olika fastigheter med hj\u00e4lp av nycklar, koder eller s\u00e5 kallade IR-l\u00e4sare, som l\u00e4ser av l\u00e5set i en port.\n\n### Arbetsmilj\u00f6\n\nI omr\u00e5den med stadsmilj\u00f6 delas tidningarna ut med hj\u00e4lp av en tidningsvagn eller cykel eller moped. I f\u00f6rorter och landsbygdsmilj\u00f6 delas tidningar oftast ut med hj\u00e4lp av tidningsbil, f\u00f6retagets eller arbetstagarens egen. D\u00e5 kr\u00e4vs k\u00f6rkort. \u00c4ven om exempelvis vagnar och b\u00e4rselar finns till hj\u00e4lp kan arbetet vara tungt och fysiskt arbetsamt. Sju-\u00e5tta m\u00e5nader om \u00e5ret arbetar tidningsbuden i m\u00f6rker, ofta i regn, kyla och sn\u00f6.\n\n### Arbetstid\n\nTidningsbud arbetar vanligtvis mellan tv\u00e5 och sex n\u00e4tter i veckan enligt ett fastst\u00e4llt schema. M\u00e5nga tidningsbud kombinerar arbetet med studier eller annat arbete. Man arbetar ofta p\u00e5 beting, vilket inneb\u00e4r att man g\u00e5r hem n\u00e4r man \u00e4r klar med sitt omr\u00e5de."}