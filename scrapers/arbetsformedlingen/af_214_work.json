{"text": "Restaurangbitr\u00e4den eller k\u00f6ksbitr\u00e4den arbetar ofta i ett stork\u00f6k eller p\u00e5 restauranger. Man kan \u00e4ven arbeta i k\u00f6k p\u00e5 sjukhus, skolor eller inom \u00e4ldreomsorgen. Det kan \u00e4ven finnas l\u00e4mpliga arbeten inom livsmedelsindustrin.\n\n### Arbetsuppgifter\n\nSom regel arbetar ett k\u00f6ksbitr\u00e4de ute i k\u00f6ket, medan ett restaurangbitr\u00e4de har mer kontakt med kunderna. Idag \u00e4r det dock m\u00e5nga restauranger som anv\u00e4nder b\u00e5da ben\u00e4mningarna utan att arbetsuppgifterna skiljer sig \u00e5t.\n\nVanliga arbetsuppgifter f\u00f6r ett restaurangbitr\u00e4de kan till exempel vara att portionera upp mat, att ta emot betalning i kassa, servera g\u00e4ster och att plocka bort disk fr\u00e5n borden. I arbetsuppgifterna ing\u00e5r ocks\u00e5 att diska och st\u00e4da. Det kan ing\u00e5 att plocka in varor som levereras. \n\nK\u00f6ksbitr\u00e4det plockar fram och f\u00f6rbereder maten innan den tillagas i k\u00f6ket. Till exempel genom att sk\u00f6lja, skala och hacka gr\u00f6nsaker. De hj\u00e4lper kockarna och deltar \u00e4ven i enklare matlagning, till exempel genom att ansvara f\u00f6r salladsbuff\u00e9er. P\u00e5 snabbmatsrestaurangerna kan arbetet handla om att tillaga hela m\u00e5ltiden. Att st\u00e4da och diska ing\u00e5r ocks\u00e5 i arbetsuppgifterna.\n\n### Arbetstider\n\nEn del k\u00f6ks- och restaurangbitr\u00e4den arbetar dagtid, men oftast har man schemalagda arbetstider d\u00e4r det ing\u00e5r kv\u00e4lls- och helgarbete."}