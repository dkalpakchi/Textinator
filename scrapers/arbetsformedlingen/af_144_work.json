{"text": "Gruvarbetsplatserna finns huvudsakligen i Norrbottens och V\u00e4sterbottens l\u00e4n samt i Bergslagen.\n\n### Arbetsuppgifter \n\nGruvverksamhet startar n\u00e4r fyndigheter av j\u00e4rnmalm, koppar, zink eller andra mineraler hittas i s\u00e5dana m\u00e4ngder att det \u00e4r l\u00f6nsamt att bryta och f\u00f6r\u00e4dla malmen. D\u00e5 beh\u00f6vs bergarbetare i arbetet med att h\u00e4mta malmen fr\u00e5n berget till markytan. Malm kan brytas i underjordsgruvor eller ovan jord i dagbrott. De maskiner som anv\u00e4nds vid dagbrott \u00e4r oftast st\u00f6rre \u00e4n de som anv\u00e4nds under jord.\n\nBorraren har som uppgift att borra h\u00e5len i berget som sedan ska fyllas med spr\u00e4ng\u00e4mnen. Laddaren fyller borrh\u00e5len med spr\u00e4ng\u00e4mnen och planerar f\u00f6r att laddningarna ska detonera i r\u00e4tt ordning. Skrotaren_,_ som ibland ocks\u00e5 kallas bergf\u00f6rst\u00e4rkare_,_ kontrollerar om det finns l\u00f6sa bergstycken i v\u00e4ggar eller tak, tar bort l\u00f6sa bitar och f\u00f6rst\u00e4rker berget f\u00f6r att undvika ras. I st\u00f6rre gruvor \u00e4r bergarbetare ofta specialiserade p\u00e5 n\u00e5gon arbetsuppgift medan det i mindre gruvor \u00e4r vanligt att arbeta med flera moment. \n\nI vissa gruvor kan delar av gruvarbetet sk\u00f6tas av operat\u00f6rer som sitter vid datorer kilometervis fr\u00e5n de underjordiska schakten. Gruvarbetet utf\u00f6rs d\u00e5 med hj\u00e4lp av datorer, laserteknik, obemannade fordon och borriggar styrda med joystick. Det inneb\u00e4r samtidigt att jobbet som bergarbetare utvecklats till att bli mer tekniskt avancerat. \n\nBergarbetaren ansvarar ofta f\u00f6r den dagliga tillsynen och reng\u00f6rningen av de maskiner som anv\u00e4nds. Det beh\u00f6vs b\u00e5de teoretiska och praktiska kunskaper f\u00f6r att kunna sk\u00f6ta maskinerna. \n\n### Arbetsmilj\u00f6\n\nI dagbrott sker arbetet utomhus, sommar som vinter. I underjordsgruvor \u00e4r arbetsmilj\u00f6n densamma oavsett \u00e5rstid.  \nDen tekniska utvecklingen har gjort att bergarbetarens arbete och arbetsmilj\u00f6 har f\u00f6r\u00e4ndrats mycket. Idag finns hj\u00e4lpmedel som underl\u00e4ttar och effektiviserar arbetet i en gruva genom allt fr\u00e5n l\u00e4ttman\u00f6vrerade, hydrauliska borraggregat till moderna lastmaskiner. En bergarbetare arbetar ofta ensam. \n\n### Arbetstider\n\nDet f\u00f6rekommer b\u00e5de dag- och skiftarbete."}