{"text": "## Tr\u00e4arbetare\n\nTr\u00e4arbetare \u00e4r vanligtvis anst\u00e4llda hos bygg- och anl\u00e4ggningsf\u00f6retag. Tr\u00e4arbetarna \u00e4r den st\u00f6rsta yrkesgruppen i bygg- och anl\u00e4ggningsbranschen. Det \u00e4r vanligt att tr\u00e4arbetare \u00e4ven kallas f\u00f6r snickare.\n\n### Arbetsuppgifter\n\nTr\u00e4arbetare arbetar med nyproduktion, ombyggnation och renovering av bost\u00e4der och lokaler. Det kan vara sm\u00e5hus, l\u00e4genhetshus, kontorslokaler, industrilokaler och sjukhus. Tr\u00e4arbetare arbetar \u00e4ven med anl\u00e4ggningsarbeten, till exempel brobyggen. Tr\u00e4arbetaren har m\u00e5nga olika uppgifter under hela byggprocessen, fr\u00e5n grundl\u00e4ggning till det att bygget \u00e4r klart med inredning och takt\u00e4ckning. Ritningsl\u00e4sning \u00e4r en viktig del av arbetet eftersom merparten av allt byggarbete utg\u00e5r ifr\u00e5n en ritning.\n\nDe tv\u00e5 vanligaste arbetsuppgifterna \u00e4r forms\u00e4ttning f\u00f6r betonggjutning och stomresning av b\u00e4rande v\u00e4ggar och ytterv\u00e4ggar. Vid nyproduktion av hus monterar tr\u00e4arbetaren ofta f\u00e4rdiga byggdelar som \u00e4r f\u00f6rtillverkade i fabrik. Tr\u00e4arbetaren reser mellanv\u00e4ggar och monterar v\u00e4ggbekl\u00e4dnader som gipsskivor, sp\u00e5nskivor eller panel. Tr\u00e4arbetaren monterar \u00e4ven d\u00f6rr- och f\u00f6nsterkarmar, sk\u00e5p och andra snickerier.\n\nEn del sm\u00e5hus byggs med l\u00f6svirke. I det arbetet tillverkar tr\u00e4arbetaren v\u00e4ggar, golv och andra delar p\u00e5 plats. Vid ombyggnation och renovering sker ocks\u00e5 mycket av tillverkningen p\u00e5 plats. Den typen av arbete st\u00e4ller h\u00f6gre krav p\u00e5 hantverksskicklighet.\n\n### Arbetsmilj\u00f6 \n\nP\u00e5 st\u00f6rre byggarbetsplatser ing\u00e5r tr\u00e4arbetare i arbetslag med andra yrkesgrupper, oftast betongarbetare. Arbetet sker b\u00e5de utom- och inomhus, ibland p\u00e5 h\u00f6ga h\u00f6jder. Tr\u00e4arbetare arbetar ofta inom en region d\u00e4r uppdragen f\u00f6rl\u00e4ggs p\u00e5 olika platser, resor till och fr\u00e5n arbetet under dagen \u00e4r d\u00e4rf\u00f6r vanligt. Arbetet kan vara fysiskt kr\u00e4vande, men hj\u00e4lpmedel och byggkranar underl\u00e4ttar arbetet."}