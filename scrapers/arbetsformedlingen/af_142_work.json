{"text": "\u00c4mnesl\u00e4rare arbetar p\u00e5 kommunala eller frist\u00e5ende skolor (friskolor). Varje grundskola har m\u00f6jlighet att profilera sig med till exempel s\u00e4rskilt \u00e4mne eller en pedagogisk inriktning. Alla grundskolor m\u00e5ste dock f\u00f6lja samma l\u00e4roplan och inneh\u00e5llet i skollagen.\n\n### Arbetsuppgifter\n\nGrundl\u00e4rare arbetar i grundskolan eller f\u00f6rskoleklassen med barn och ungdomar som \u00e4r mellan 6 och 12 \u00e5r. Det finns tv\u00e5 inriktningar f\u00f6r grundl\u00e4rare. Den ena \u00e4r f\u00f6rskoleklass till \u00e5rskurs 3 och den andra \u00e4r \u00e5rskurs 4 till 6. En l\u00e4rares huvudsakliga arbetsuppgift \u00e4r att planera och genomf\u00f6ra undervisning. Grundl\u00e4rare undervisar oftast i flera olika \u00e4mnen f\u00f6r samma grupp, vilket skiljer dem fr\u00e5n \u00e4mnesl\u00e4rare. I f\u00f6rskoleklassen brukar undervisningen inte vara uppdelad i \u00e4mnen. L\u00e4raren undervisar i klassrummet, svarar p\u00e5 fr\u00e5gor och ger eleverna st\u00f6d. N\u00e4r eleverna arbetar tillsammans i st\u00f6rre eller mindre grupper fungerar l\u00e4raren som handledare. En viktig arbetsuppgift \u00e4r att st\u00f6dja eleverna i deras personliga utveckling och stimulera dem att sj\u00e4lva s\u00f6ka kunskap. \n\nL\u00e4roplanen anger m\u00e5len f\u00f6r elevernas kunskaper och deras sociala och personliga utveckling, men det \u00e4r upp till l\u00e4raren och arbetslaget att tillsammans med eleverna planera f\u00f6r inneh\u00e5llet i undervisningen. Undervisningen kr\u00e4ver f\u00f6rberedelser och en del arbetstid g\u00e5r till planering och uppf\u00f6ljning av undervisningen, vilket kan g\u00f6ras b\u00e5de enskilt och tillsammans med andra l\u00e4rare. Arbetsuppgifterna kan \u00e4ven vara att, bed\u00f6ma elevernas arbetsuppgifter och dokumentera deras kunskapsutveckling.\n\nI l\u00e4rarens arbete ing\u00e5r, f\u00f6rutom undervisning, ocks\u00e5 mycket annat s\u00e5 som f\u00f6r\u00e4ldram\u00f6ten och kompetensutveckling. Oftast arbetar l\u00e4rarna i arbetslag som tillsammans ansvarar f\u00f6r en eller flera klasser. L\u00e4raren kan ha speciellt ansvar f\u00f6r en grupp elever som mentor eller klassf\u00f6rest\u00e5ndare."}