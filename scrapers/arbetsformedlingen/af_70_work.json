{"text": "## Distriktssk\u00f6terska\n\nDistriktssk\u00f6terskor arbetar p\u00e5 v\u00e5rdcentraler/h\u00e4lsocentraler, barnav\u00e5rdscentraler, inom kommunens h\u00e4lso- och sjukv\u00e5rd och med skolh\u00e4lsov\u00e5rd. Oavsett var arbetet utf\u00f6rs har distriktssk\u00f6terskor ett h\u00e4lsofr\u00e4mjande och sjukdomsf\u00f6rebyggande perspektiv i arbetet.\n\nDistriktssk\u00f6terskor ansvarar f\u00f6r att leda och utveckla omv\u00e5rdnaden i prim\u00e4rv\u00e5rden. Prim\u00e4rv\u00e5rd \u00e4r en del av den \u00f6ppna h\u00e4lso- och sjukv\u00e5rden och inneb\u00e4r v\u00e5rd utanf\u00f6r sjukhusen.\n\n### Arbetsuppgifter\n\nP\u00e5 en v\u00e5rdcentral arbetar distriktssk\u00f6terskan med telefonr\u00e5dgivning, tidsbokning och egen mottagning f\u00f6r patienter i alla \u00e5ldrar. \u00c4ven om arbetet till stor del \u00e4r sj\u00e4lvst\u00e4ndigt, ing\u00e5r samarbete med bland annat l\u00e4kare, fysioterapeuter och arbetsterapeuter.\n\nDistriktssk\u00f6terskan g\u00f6r h\u00e4lsounders\u00f6kningar d\u00e4r samtal om kost, motion, r\u00f6kning och alkohol \u00e4r vanligt. Undervisning f\u00f6r patienter enskilt eller i grupp \u00e4r en del av det f\u00f6rebyggande arbetet.\n\nP\u00e5 en mottagning kan arbetet handla om s\u00e5roml\u00e4ggningar, vaccinationer, bed\u00f6mning av hudbesv\u00e4r, allergier och blodtryckskontroll. Distriktssk\u00f6terskan kan \u00e4ven arbeta med specialmottagning, exempelvis f\u00f6r patienter med astma eller diabetes.\n\nInom den kommunala hemsjukv\u00e5rden g\u00f6r distriktssk\u00f6terskan hembes\u00f6k hos patienter. I arbetet ing\u00e5r att st\u00f6dja och handleda hemv\u00e5rdens personal i omv\u00e5rdnadsarbetet och n\u00e4rst\u00e5ende som v\u00e5rdar sjuka i hemmet. Distriktssk\u00f6terskan arbetar \u00e4ven med \u00e4ldre och funktionshindrade i s\u00e4rskilt boende.\n\nP\u00e5 en barnav\u00e5rdscentral tr\u00e4ffar distriktssk\u00f6terskan familjer med barn mellan 0-6 \u00e5r. Vaccinationer och r\u00e5dgivning kring amning \u00e4r exempel p\u00e5 arbetsuppgifter. Inom skolh\u00e4lsov\u00e5rden handlar arbetet bland annat om att genomf\u00f6ra h\u00e4lsokontroller och vaccinationer. Mycket av arbetet handlar om att ge r\u00e5d och st\u00f6d.\n\nDistriktssk\u00f6terskan har f\u00f6rskrivningsr\u00e4tt f\u00f6r vissa l\u00e4kemedel, vilket inneb\u00e4r r\u00e4tt att skriva ut medicin p\u00e5 recept.\n\n### Arbetstider\n\nDistriktssk\u00f6terskor som arbetar p\u00e5 v\u00e5rdcentraler arbetar oftast dagtid. Inom kommunal v\u00e5rd f\u00f6rekommer obekv\u00e4ma arbetstider."}