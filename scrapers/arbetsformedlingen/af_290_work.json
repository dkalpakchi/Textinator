{"text": "Oftast \u00e4r man anst\u00e4lld av kommuner eller kommunala bolag. Man kan ocks\u00e5 vara anst\u00e4lld av till exempel kyrkan, p\u00e5 golfbanor eller hos privata f\u00f6retag som arbetar med sk\u00f6tsel av utemilj\u00f6er. Man kan ocks\u00e5 driva eget f\u00f6retag. \n\n### Arbetsuppgifter\n\nParkarbetare arbetar med att sk\u00f6ta och underh\u00e5lla utemilj\u00f6er i st\u00e4der s\u00e5som parker, lekplatser eller badplatser. Grunden i arbetet \u00e4r att skapa vackra milj\u00f6er f\u00f6r m\u00e4nniskor att vistas i. \n\nArbetsuppgifterna varierar med \u00e5rstiderna. Under v\u00e5r och sommar arbetar man med anl\u00e4ggning och sk\u00f6tsel av utemilj\u00f6er. Man planterar sommarblommor, g\u00f6dslar, vattnar och klipper gr\u00e4smattor, rensar bort ogr\u00e4s, f\u00f6rebygger sjukdomar p\u00e5 v\u00e4xterna och besk\u00e4r tr\u00e4d och buskar. \n\nUnder vinterm\u00e5naderna r\u00f6jer man bort sn\u00f6 (ofta med traktor), sandar, spolar isbanor, underh\u00e5ller och reparerar lekredskap och staket. Man kan ocks\u00e5 arbeta med anl\u00e4ggning av nya utemilj\u00f6er.\n\nOm man arbetar med st\u00f6rre tyngdpunkt mot anl\u00e4ggningsarbete, att skapa nya utemilj\u00f6er, kan man kallas tr\u00e4dg\u00e5rdsanl\u00e4ggare. Arbetet kan inneb\u00e4ra att bygga murar, l\u00e4gga plattor eller att montera lekutrustningar p\u00e5 lekplatser. Andra uppgifter kan vara att montera staket eller bygga dammar, s\u00e5r gr\u00e4s, planterar tr\u00e4d, buskar eller blommande v\u00e4xter. \n\nSom tr\u00e4dg\u00e5rdsanl\u00e4ggningsarbetare arbetar man \u00e4ven med privata tr\u00e4dg\u00e5rdar och parker, bostadsg\u00e5rdar eller idrottsplatser. \n\nB\u00e5de park och tr\u00e4dg\u00e5rdsanl\u00e4ggningsarbetare anv\u00e4nder maskiner s\u00e5som traktorer eller gr\u00e4sklippare och olika handredskap i sitt arbete. \n\nTr\u00e4dg\u00e5rdsm\u00e4stare leder arbetet vid tr\u00e4dg\u00e5rdsf\u00f6retag eller parkanl\u00e4ggningar. De har ofta ansvar f\u00f6r att organisera och planera, men deltar ocks\u00e5 i det dagliga arbetet. Det \u00e4r ocks\u00e5 vanligt att man \u00e4r anst\u00e4lld inom handel som specialist p\u00e5 till exempel stora Tr\u00e4dg\u00e5rdscenter.\n\nMan kan ocks\u00e5 arbeta som kyrkog\u00e5rdsarbetare. F\u00f6rutom sk\u00f6tsel av utemilj\u00f6n p\u00e5 kyrkog\u00e5rden kan det ing\u00e5 i arbetsuppgifterna att gr\u00e4va gravar. De som arbetar med anl\u00e4ggning och sk\u00f6tsel av milj\u00f6n p\u00e5 golfbanor och kallas ofta f\u00f6r golfbanearbetare.\n\nArborister \u00e4r tr\u00e4dv\u00e5rdsspecialister som v\u00e5rdar, besk\u00e4r och f\u00e4ller tr\u00e4d i st\u00e4der eller tr\u00e4dg\u00e5rdar. Arborister arbetar f\u00f6r att tr\u00e4den skall vara s\u00e4kra, vackra, problemfria och leva l\u00e4nge. Den vanligaste uppgiften \u00e4r s\u00e5 kallad kronrensning, vilket inneb\u00e4r att man tar bort d\u00f6da, skadade eller sjuka grenar. \n\n### Arbetstider\n\nDet \u00e4r vanligt med s\u00e4songsanst\u00e4llningar. De som kan k\u00f6ra maskiner f\u00f6r till exempel sn\u00f6r\u00f6jning kan ha st\u00f6rre m\u00f6jlighet till arbete \u00e5ret runt.\n\n### Arbetsmilj\u00f6\n\nMan arbetar ofta utomhus i alla v\u00e4der. Ibland kan man ocks\u00e5 arbeta i v\u00e4xthus."}