{"text": "## Musikl\u00e4rare\n\nDe flesta musikl\u00e4rare arbetar i grundskolan eller gymnasieskolan med barn och ungdomar mellan 6 och 18 \u00e5r. De flesta musikl\u00e4rare arbetar p\u00e5 en kommunal skola, en del \u00e4r ocks\u00e5 anst\u00e4llda vid frist\u00e5ende skolor (friskolor). Musikl\u00e4rare kan ocks\u00e5 arbeta vid en folkh\u00f6gskola eller h\u00f6gskola. Musikl\u00e4rarna i kommunal musik- eller kulturskola arbetar med frivillig musikundervisning. Vid en del skolor finns profilklasser (musikklasser) d\u00e4r eleverna har fler timmar musik per vecka.\n\n### Arbetsuppgifter\n\nEn musikl\u00e4rares huvudsakliga arbetsuppgift i grundskolan \u00e4r klassrumsundervisning i musik. Musikl\u00e4raren kan ocks\u00e5 leda k\u00f6rs\u00e5ng och orkesterspel samt ge lektioner i instrumentalmusik och s\u00e5ng till mindre grupper av elever. Under musiklektionerna \u00f6vas eleverna i s\u00e5ng, rytm, ackord- och melodispel, att skapa och improvisera, i kombination med andra uttrycksformer. Musikl\u00e4raren l\u00e4r eleverna att lyssna aktivt p\u00e5 olika sorters musik, att skilja p\u00e5 instrument och instrumentgrupper och i samspel med andra utveckla musikaliska f\u00e4rdigheter. Musikl\u00e4raren ska ocks\u00e5 tr\u00e4na eleverna i teoretiskt kunnande som oms\u00e4tts i praktiskt spel och i reflektion. Det \u00e4r ocks\u00e5 viktigt att l\u00e4ra eleverna att resonera om musikens funktion och betydelse i olika historiska och kulturella sammanhang.\n\nI musikl\u00e4rarens arbetsuppgifter ing\u00e5r dessutom att planera och f\u00f6rbereda lektioner, g\u00f6ra ink\u00f6p och att se till att utrustningen i musiksalen fungerar. Det \u00e4r vanligt, framf\u00f6rallt i grundskolan, att musikl\u00e4raren ing\u00e5r i ett arbetslag och planerar undervisningen tillsammans med de \u00f6vriga l\u00e4rarna. M\u00e5len f\u00f6r undervisningen finns angivna i l\u00e4roplanen och \u00e4r styrda utifr\u00e5n ett centralt inneh\u00e5ll. \n\n### Arbetstider\n\nMusikl\u00e4rare undervisar ett visst antal timmar per vecka. D\u00e4rtill kommer tid f\u00f6r f\u00f6rberedelser och planering. I musik\u00e4mnet tr\u00e4ffar l\u00e4raren oftast sina elever en lektion per vecka i varje klass och ibland undervisar musikl\u00e4rare p\u00e5 flera skolor, vilket inneb\u00e4r att l\u00e4raren m\u00e5ste f\u00f6rflytta sig mellan dessa. Musikl\u00e4rare som bara undervisar i musik tr\u00e4ffar d\u00e4rf\u00f6r ett stort antal elever per vecka. Musikl\u00e4rare med grundskoll\u00e4rarutbildning i musik och annat \u00e4mne kan \u00e4ven undervisa i det andra \u00e4mnet, till exempel matematik eller svenska. L\u00e4raren tr\u00e4ffar ofta sina klasser i b\u00e5da \u00e4mnena och har d\u00e5 ett f\u00e4rre antal elever att undervisa och betygs\u00e4tta. Musikl\u00e4rare i grundskolor och gymnasieskolor arbetar ofta dagtid n\u00e4r eleverna \u00e4r p\u00e5 skolan medan musikl\u00e4rare i kommunala musikskolor ofta arbetar p\u00e5 eftermiddagar och kv\u00e4llar.\n\n### Inriktningar \n\nI kommunala musik- och kulturskolor undervisas barn och ungdomar som spelar instrument eller sjunger p\u00e5 sin fritid. Det \u00e4r musikl\u00e4rarens uppgift att l\u00e4ra eleverna hur de ska spela och lyssnar och ger respons n\u00e4r de spelar upp de stycken de \u00f6vat p\u00e5 hemma. Undervisningen sker med antingen en elev \u00e5t g\u00e5ngen eller med en liten grupp elever samtidigt. \n\nMusikl\u00e4rare p\u00e5 kommunala musikskolor kan \u00e4ven kallas musikpedagoger eller k\u00f6rpedagoger, de har ofta inte egen musiksal utan \u00e5ker mellan olika skolor i kommunen. M\u00e5nga musikl\u00e4rare i de kommunala musikskolorna arbetar deltid eller har timanst\u00e4llning. Det \u00e4r vanligt att musikl\u00e4rarna \u00e4r musiker p\u00e5 deltid eller p\u00e5 fritiden. \n\nRytmikl\u00e4raren \u00e4r en musikl\u00e4rare som anv\u00e4nder r\u00f6relser till musik i sin undervisning. Den som leder verksamheten i musikskolan kallas ofta musikledare eller musikskolechef."}