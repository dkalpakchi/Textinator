{"text": "## Pizzabagare\n\nPizzabagare arbetar i pizzabutiker, pizzerior, eller hos ett f\u00f6retag som levererar pizza, s\u00e5 kallade pizzabud eller p\u00e5 en restaurang. Pizzabagare kan vara egna f\u00f6retagare. \n\n### Arbetsuppgifter\n\nPizzabagare bakar pizzor, men m\u00e5nga pizzerior erbjuder \u00e4ven annan mat som till exempel kebab, pasta, pajer, eller sallad. \n\nBakingen av pizzan ska ofta g\u00f6ras mycket snabbt. Men pizzabagare arbetar ofta mycket med f\u00f6rarbete. Man tillverkar pizzadeg, hackar, skivar och river gr\u00f6nskaer och andra r\u00e5varor som ska bli fyllning s\u00e5 att alla ingredienser finns till hands. \n\nN\u00e4r en best\u00e4llning kommer bakar man ut pizzadegen, fyller den och gr\u00e4ddar den i ugnen. Under senare \u00e5r har det blivit vanligare att efter gr\u00e4ddningen l\u00e4gga p\u00e5 ytterligare ingredienser p\u00e5 pizzan.\n\nHygien \u00e4r v\u00e4ldigt viktig i ett k\u00f6k. Som pizzabagare m\u00e5ste man vara noggrann och h\u00e5lla sin arbetsplats ren och hantera alla livsmedel p\u00e5 ett korrekt s\u00e4tt. Efter varje arbetspass st\u00e4das k\u00f6ket vilket ofta ing\u00e5r i arbetet. Det \u00e4r ocks\u00e5 viktigt att ha kunskap om och kunna redovisa ingredienserna i maten som lagas s\u00e5 att de g\u00e4ster som till exempel har en allergi kan g\u00f6ra r\u00e4tt val fr\u00e5n menyn. \n\nArbetsuppgifterna varierar beroende p\u00e5 var man arbetar och hur stor pizzerian/butiken/restaurangen \u00e4r. Ibland tar pizzabagare \u00e4ven upp best\u00e4llningar och tar betalt. Man kan ocks\u00e5 servera, plocka disk och diska. Att g\u00f6ra alla moment sj\u00e4lv \u00e4r typiskt f\u00f6r en mindre pizzeria eller pizzabutik.\n\nPeriodvis kan det bli m\u00e5nga best\u00e4llningar samtidigt som man bakar pizzan och har kundkontakt, vilket inneb\u00e4r att arbetet stundtals blir stressigt. Arbetsmilj\u00f6n i k\u00f6ket \u00e4r varm, det slamras med kastruller och bunkar och ljudniv\u00e5n kan vara h\u00f6g. Tunga lyft f\u00f6rekommer vilket g\u00f6r att arbetet kan vara p\u00e5frestande f\u00f6r rygg, axlar och ben.\n\nPizzabagare som \u00e4r egna f\u00f6retagare sk\u00f6ter ocks\u00e5 ink\u00f6p, marknadsf\u00f6ring, personal, budget och redovisning.\n\n### Arbetstider\n\nDet \u00e4r vanligt med arbete p\u00e5 kv\u00e4llar och helger."}