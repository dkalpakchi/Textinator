{"text": "## Mass\u00f6r\n\nMass\u00f6rer \u00e4r oftast egenf\u00f6retagare, men anst\u00e4llning blir allt vanligare som alternativ. Mass\u00f6ren tar emot kunderna p\u00e5 sin klinik, exempelvis friskv\u00e5rds- och SPA-anl\u00e4ggningar, och/eller \u00e5ker ut till andra arbetsplatser f\u00f6r att ge behandlingar. I vissa fall jobbar mass\u00f6ren halvtid och har ett annat jobb vid sidan av.\n\n### Arbetsuppgifter\n\nEn mass\u00f6r arbetar i friskv\u00e5rdande syfte genom att ge f\u00f6ruts\u00e4ttningar till god h\u00e4lsa och f\u00f6rebygga skador. Detta g\u00f6rs genom att motverka muskelsp\u00e4nningar som kan orsaka skador och problem vid senare tillf\u00e4lle. Mass\u00f6ren behandlar \u00e4ven lindrigare besv\u00e4r som uppst\u00e5tt p\u00e5 grund av muskelsp\u00e4nningar.\n\nF\u00f6r att ge r\u00e4tt behandling beh\u00f6ver mass\u00f6ren samtala med sina kunder f\u00f6r att skapa en bild av kundens behov. Mass\u00f6ren utf\u00f6r sedan tester och ger besv\u00e4ren en diagnos. Slutligen g\u00f6rs en helhetsbed\u00f6mning f\u00f6r att ge r\u00e4tt behandling.\n\nDen _klassiska massagen_ \u00e4r den massage som flest mass\u00f6rer i Sverige ger. Yogamassage, thaimassage, energimassage, spamassage och ansiktsmassage \u00e4r exempel p\u00e5 andra behandlingar. Mass\u00f6ren kan \u00e4ven ge rekommendationer f\u00f6r bland annat tr\u00e4ning, kroppsh\u00e5llning, ergonomi och stretch.\n\nMass\u00f6ren kan v\u00e4lja att vidareutbilda sig till massageterapeut och f\u00e5r d\u00e5 mer kunskap och beh\u00e4rskar oftast ytterligare en eller flera massageterapeutiska metoder. En massageterapeut kan jobba direkt med behandling av specifika skador och besv\u00e4r i r\u00f6relseapparaten, dock aldrig med manipulation av leder. Det \u00e4r vanligt att massageterapeuten behandlar problem som nacksp\u00e4rr, ryggskott, huvudv\u00e4rk, idrottsskador, nedsatt r\u00f6rlighet, h\u00e5llningsproblem, stress- och utmattningsrelaterade problem.\n\nEn medicinsk massageterapeut jobbar mer tillsammans andra yrkesgrupper, exempelvis naprapater, fysioterapeut och kiropraktorer.\n\n### Arbetstider\n\nOm man arbetar heltid \u00e4r det vanligt att cirka 75 procent \u00e4r behandlingstid, allts\u00e5 6 timmar per dag. Jobbet kan ske under dagtid, kv\u00e4llar och helger. Resterande tid f\u00e5r till administrativa uppgifter."}