{"text": "## Marknadsf\u00f6rare\n\nMarknadsf\u00f6rare, \u00e4ven kallad marknadsanalytiker eller marknadskommunikat\u00f6r, arbetar p\u00e5 f\u00f6retag som anlitas p\u00e5 uppdrag av andra verksamheter som vill ha hj\u00e4lp med sin marknadsf\u00f6ring. P\u00e5 st\u00f6rre f\u00f6retag \u00e4r marknadsf\u00f6raren ofta del av en marknadsavdelning. Det \u00e4r \u00e4ven vanligt att marknadsf\u00f6raren \u00e4r ensamt ansvarig f\u00f6r marknadsf\u00f6ringen i en organisation.\n\n### Arbetsuppgifter\n\nMarknadsf\u00f6rarens viktigaste uppgift \u00e4r att skapa publicitet och uppm\u00e4rksamhet f\u00f6r andra f\u00f6retags produkter, tj\u00e4nster eller id\u00e9er. Detta kallas f\u00f6r marknadsf\u00f6ring och inneh\u00e5ller m\u00e5nga steg.\n\nF\u00f6rst analyserar marknadsf\u00f6raren en viss marknad, dess produkter och konkurrenter, f\u00f6r att skapa en helhetsblick av marknaden. M\u00e5let \u00e4r att ta reda p\u00e5 hur marknadsf\u00f6ringen ska utformas eller hur produkterna kan f\u00f6rb\u00e4ttras f\u00f6r att de ska s\u00e4lja mer. Det \u00e4r vanligt att skicka ut enk\u00e4ter eller utf\u00f6ra unders\u00f6kningar f\u00f6r att samla denna information. Marknadsf\u00f6raren ska \u00e4ven vara uppdaterad inom sociala medier f\u00f6r att kunna anpassa och agera p\u00e5 aktuella trender och information.\n\nD\u00e4refter skapar marknadsf\u00f6raren en kampanj, \u00e4ven kallad f\u00f6r marknadsplan, i form av s\u00e4ljstrategier. Kampanjen kan ske lokalt, nationellt och globalt. Marknadsf\u00f6raren projektleder och ansvarar f\u00f6r att planera, genomf\u00f6ra, f\u00f6lja upp och utv\u00e4rdera denna kampanj. Det g\u00e4ller att ha en k\u00e4nsla f\u00f6r n\u00e4r och hur kampanjen ska utf\u00f6ras. M\u00e5let \u00e4r att f\u00f6rs\u00f6ka f\u00e5 r\u00e4tt produkt, eller tj\u00e4nst, till kunden p\u00e5 r\u00e4tt plats och vid r\u00e4tt tidpunkt. D\u00e5 \u00e4r chanserna goda f\u00f6r att strategin lyckas.\n\nEftersom marknadsf\u00f6raren anpassar sin marknadsplan f\u00f6r kunderna s\u00e5 kan den se ut p\u00e5 olika s\u00e4tt. Bland annat kan marknadsf\u00f6raren skapa annonser och broschyrer. Internet, tidningar, radio och TV \u00e4r andra exempel p\u00e5 anv\u00e4ndbara kanaler som marknadsf\u00f6raren b\u00f6r f\u00f6rst\u00e5 och beh\u00e4rska. En marknadsf\u00f6rare ska \u00e4ven synligg\u00f6ra den egna verksamheten och andras verksamheter genom att jobba med digitala plattformar, exempelvis s\u00f6kmotorer och sociala medier."}