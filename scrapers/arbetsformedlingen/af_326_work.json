{"text": "Reses\u00e4ljaren kan antingen arbeta p\u00e5 en resebyr\u00e5 eller hos en researrang\u00f6r. Reses\u00e4ljare som arbetare p\u00e5 ett callcenter m\u00f6ter s\u00e4ljaren kunden via telefon eller internet. I en butik kommer kunderna \u00e4ven in spontant. \n\n### Arbetsuppgifter \n\nEn reses\u00e4ljare s\u00e4ljer privatresor, aff\u00e4rsresor samt grupp- och konferensresor. De s\u00e4ljer b\u00e5de f\u00e4rdiga paket och s\u00e4tter ihop individuella l\u00f6sningar enligt kundens \u00f6nskem\u00e5l. D\u00e4r ing\u00e5r exempelvis hotell, transporter, kunskaper om destinationer. \n\nDet \u00e4r viktigt att som reses\u00e4ljare v\u00e5rda varum\u00e4rket. Bem\u00f6tande, f\u00f6rtroende, upplevelse och service bildar en helhet som har stor betydelse f\u00f6r att kunden ska \u00e5terv\u00e4nda. \n\nM\u00e5nga kunder bokar och k\u00f6per sina privatresor sj\u00e4lva via internet. Om kunden inte hittar en bra l\u00f6sning p\u00e5 egen hand tar hen ofta hj\u00e4lp av en reses\u00e4ljare. Reses\u00e4ljaren f\u00f6resl\u00e5r d\u00e5 olika alternativ och ger information baserat p\u00e5 kundens \u00f6nskem\u00e5l och behov. \n\nEn aff\u00e4rsresa bokas ocks\u00e5 allt mer ofta av kunden direkt via internet. Ibland \u00e4r det med mycket kort varsel och den som reser har ont om tid. D\u00e5 g\u00e4ller det att reses\u00e4ljaren kan hitta ett l\u00e4mpligt alternativ p\u00e5 kortast m\u00f6jliga tid. S\u00e4ljaren ska ocks\u00e5 se till att avtal f\u00f6ljs om s\u00e5dana finns. Det kan handla om att h\u00e5lla nere kostnader och spara p\u00e5 milj\u00f6n. S\u00e4ljaren f\u00f6rv\u00e4ntas kunna mycket om f\u00f6retaget, de anst\u00e4llda och leverant\u00f6rernas produkter och bonusprogram.\n\nF\u00f6r att arbeta med grupp- och konferensresor fordras ofta en bred kunskap om resebranschen. Exempelvis kan deltagarna p\u00e5 en konferens komma fr\u00e5n flera olika orter. D\u00e5 g\u00e4ller det att hitta en plats som det \u00e4r enkelt f\u00f6r alla att resa till. \n\nEn del resebyr\u00e5er och researrang\u00f6rer \u00e4r inriktade p\u00e5 arrangemang f\u00f6r utl\u00e4ndska turister och grupper som bes\u00f6ker Skandinavien. D\u00e5 kr\u00e4vs kunskap om Skandinavien och de l\u00e4nder och kulturer som bes\u00f6karna kommer ifr\u00e5n. \n\nHos researrang\u00f6rerna finns reseproducenter som planerar de resor som f\u00f6retaget ska s\u00e4lja. De bes\u00f6ker nya resm\u00e5l, f\u00f6rhandlar och skriver avtal. Att sammanst\u00e4lla resekataloger, tidtabeller och broschyrer g\u00f6rs i samarbete med reklamfolk och marknadsf\u00f6rare."}