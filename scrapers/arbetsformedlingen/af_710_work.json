{"text": "Arbetsplatsen f\u00f6r ordersamordnare finns inom tillverkningsindustri, handel och transportf\u00f6retag, men \u00e4ven andra f\u00f6retag som hanterar olika sorters order och best\u00e4llningar. Yrket kan ha andra titlar s\u00e5 som orderadministrat\u00f6r, orderl\u00e4ggare eller fl\u00f6deskoordinator.\n\n### Arbetsuppgifter\n\nOrdersamordnare \u00e4r ett samlingsbegrepp f\u00f6r ett antal olika yrkesroller. Arbetsuppgifterna varierar mellan branscher och \u00e4ven mellan f\u00f6retag.   \nGrunden i en ordersamordnares arbete \u00e4r att sk\u00f6ta inkommande och utg\u00e5ende best\u00e4llningar, ta emot f\u00f6rfr\u00e5gningar, skicka offerter och s\u00e4kerst\u00e4lla att f\u00f6retaget h\u00e5ller avtalade leveranser. I arbetet som ordersamordnare ing\u00e5r mycket planering. Ibland kan \u00e4ven fakturering och enklare administrativa uppgifter ing\u00e5 i arbetet.\n\nOrdersamordnaren sk\u00f6ter processen och kontakten mellan best\u00e4llare och leverant\u00f6r. Kundkontakten \u00e4r en viktig del i varje arbetsuppgift \u2013 fr\u00e5n f\u00f6rsta m\u00f6tet vid en f\u00f6rfr\u00e5gan, vid f\u00f6rslag av offert, vid mottagande av best\u00e4llning och vid uppf\u00f6ljning av leveransen. Det beh\u00f6vs b\u00e5de god intern och extern kommunikation f\u00f6r att det ska fungera v\u00e4l.\n\nDet \u00e4r viktigt att kunna hantera m\u00e5nga saker samtidigt eftersom ordersamordnaren oftast behandlar flera order, till flera olika best\u00e4llare parallellt."}