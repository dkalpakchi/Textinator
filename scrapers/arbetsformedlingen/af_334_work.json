{"text": "## Saneringsarbetare\n\nSaneringsarbetare \u00e4r oftast anst\u00e4llda vid saneringsf\u00f6retag. De som arbetar med regelbunden sanering inom industrin och p\u00e5 k\u00e4rnkraftverk brukar vara anst\u00e4llda vid sanerings- eller servicef\u00f6retag som har i uppdrag att sk\u00f6ta de uppgifterna.\n\n### Arbetsuppgifter \n\nSaneringsarbetare har m\u00e5nga olika arbetsuppgifter. Beroende p\u00e5 hur stort eller litet f\u00f6rtaget \u00e4r kan saneringsarbetare jobba brett med olika typer av saneringar eller vara specialiserad p\u00e5 en arbetsuppgift. \n\n### De kan till exempel arbeta med:\n\n  \n\u2022Asbestsanering -asbestsanerare g\u00f6r besiktningar och sanerar asbest fr\u00e5n fastigheter, till exempel vid rivningsarbeten.\n\n\u2022Brandskadesanering -brandskadesanerare begr\u00e4nsar skadorna efter br\u00e4nder genom att suga upp sl\u00e4ckningsvatten, s\u00e4tta ut avfuktningsaggregat och reng\u00f6ra v\u00e4ggar, tak och inventarier.\n\n\u2022Industrisanering -industrisanerare arbetar med att h\u00e5lla rent i produktionsanl\u00e4ggningar, till exempel fordonsindustrier, pappersbruk och raffinaderier.\n\n\u2022Klottersanering -klottersanerare tar bort klotter fr\u00e5n fastigheter, bussar och t\u00e5g. Man kan ocks\u00e5 jobba f\u00f6rebyggande med att skydda utsatta ytor och fastigheter.\n\n\u2022K\u00e4rnkraftsanering -k\u00e4rnkraftsanerare arbetar med sanering p\u00e5 k\u00e4rnkraftverk. Anl\u00e4ggningen reng\u00f6rs dagligen f\u00f6r att h\u00e5lla str\u00e5lningen nere.\n\n\u2022Skadedjursbek\u00e4mpning -skadedjurstekniker hj\u00e4lper privatpersoner och f\u00f6retag att bek\u00e4mpa skadedjur. Exempel p\u00e5 skadedjur eller ohyra kan vara getingar, myror, r\u00e5ttor och v\u00e4ggl\u00f6ss.\n\n### Arbetsmilj\u00f6 \n\nSaneringsarbetare har ett r\u00f6rligt jobb och k\u00f6r mycket bil. Arbetet utf\u00f6rs i olika milj\u00f6er hos industrif\u00f6retag, fastighets\u00e4gare, kommuner och privatpersoner. Eftersom saneringsarbetare kommer i kontakt med bland annat kemikalier och svampd\u00f6dande medel, \u00e4r det viktigt att vara v\u00e4lutbildad och anv\u00e4nda andningsskydd och annan skyddsutrustning. \n\n### Arbetstider \n\nSaneringsarbetare jobbar med b\u00e5de schemalagda arbetstider och akuta insatser. Jour- eller beredskapstj\u00e4nst f\u00f6rekommer, d\u00e5 man rycker ut vid larm dygnet runt."}