{"text": "## Testledare/testare\n\nTestledare/testare arbetar p\u00e5 f\u00f6retag som utvecklar nya IT-system.\n\n### Arbetsuppgifter\n\nN\u00e4r ett nytt IT-system eller en ny applikation p\u00e5 webben ska byggas eller f\u00f6r\u00e4ndras beh\u00f6ver det kontrolleras och testas, innan det b\u00f6rjar anv\u00e4ndas, f\u00f6r att man ska uppt\u00e4cka eventuella fel. Hur programmet fungerar och hur anv\u00e4ndarv\u00e4nligt det \u00e4r testas av en testledare. Eftersom datasystem blir mer komplexa kan en f\u00f6r\u00e4ndring i en del av systemet kan p\u00e5verka andra delar. D\u00e4rf\u00f6r \u00e4r det ocks\u00e5 viktigt att testa att delarna fungerar tillsammans.\n\nTestledaren arbetar ofta tillsammans med systemutvecklare och systemf\u00f6rvaltare, samt de som har best\u00e4llt systemet. Testledaren testar sj\u00e4lv men minst lika stor del av arbetet g\u00e5r \u00e5t till att planera, leda och delta i testarbetet. Det \u00e4r vanligt att testledaren fungerar som projektledare och organiserar arbetet f\u00f6r alla som ska vara med och testa. De som har best\u00e4llt ett nytt system och de som ska arbeta med det nya systemet kan beh\u00f6va hj\u00e4lp och instruktioner f\u00f6r hur de ska g\u00e5 tillv\u00e4ga n\u00e4r de testar. \n\nTestledaren g\u00f6r s\u00e5 kallade testfall som beskriver vad man ska g\u00f6ra i systemet och produkten. Man beskriver olika scenarier och instruktioner, till exempel vilka val och alternativ man ska be systemet eller programmet att g\u00f6ra. Det \u00e4r bra att kunna t\u00e4nka sig in i hur anv\u00e4ndaren t\u00e4nker och kommer att anv\u00e4nda systemet eller webbplatsen. Dessa testfall anv\u00e4nds vid olika tillf\u00e4llen i arbetsprocessen f\u00f6r att f\u00f6rs\u00e4kra sig om att alla delar och funktioner i systemet eller programmet pr\u00f6vas.\n\nI arbetet med testfallen \u00e4r det viktigt att vara uppm\u00e4rksam s\u00e5 att man uppt\u00e4cker alla eventuella fel och ologiska l\u00f6sningar i det nya programmet eller systemet. Testledaren skriver felrapporter och \u00f6verl\u00e4mnar dem till den som har best\u00e4llt programmet eller systemet.\n\nTestledarens goda inblick medf\u00f6r ofta att han eller hon kan ge f\u00f6rslag p\u00e5 f\u00f6r\u00e4ndringar eller f\u00f6rb\u00e4ttringar i systemen. Kunskapen som systemtestare har efterfr\u00e5gas m\u00e5nga g\u00e5nger i arbetet med att skapa nya produkter. D\u00e5 \u00e4r testledare med och styr planeringen innan man b\u00f6rjar bygga och ing\u00e5r i f\u00f6rberedelsearbetet med en s\u00e5 kallad kravanalys inf\u00f6r den nya produkten eller programmet."}