{"text": "## V\u00e5rdbitr\u00e4de\n\nV\u00e5rdbitr\u00e4den arbetar inom \u00e4ldreomsorg, som st\u00f6d till personer med funktionsneds\u00e4ttning samt inom h\u00e4lso- och sjukv\u00e5rd. Vanliga arbetsplatser \u00e4r inom hemtj\u00e4nsten eller p\u00e5 ett \u00e4ldreboende. De st\u00f6rsta arbetsgivarna \u00e4r kommuner men privata arbetsgivare finns ocks\u00e5.\n\n### Arbetsuppgifter\n\nV\u00e5rdbitr\u00e4dets arbetsuppgifter \u00e4r varierande. De st\u00f6djer v\u00e5rdtagaren att leva ett s\u00e5 sj\u00e4lvst\u00e4ndigt liv som m\u00f6jligt i sin vardag. Att ta vara p\u00e5 v\u00e5rdtagarens egna resurser \u00e4r en del av arbetet samt att uppmuntra dem att g\u00f6ra det de sj\u00e4lva klarar av.\n\nAndra vanligt f\u00f6rekommande uppgifter \u00e4r att hj\u00e4lpa till med personlig hygien, p\u00e5kl\u00e4dning, linda ben, hj\u00e4lpa brukaren att ta sin medicin, dokumentera och rapportera om f\u00f6r\u00e4ndringar i h\u00e4lsotillst\u00e5ndet. Att utf\u00f6ra kontroller som temp, puls och blodtryck kan f\u00f6rekomma. Dagliga rutiner, som st\u00e4dning, tv\u00e4tt och matlagning ing\u00e5r i arbetet. Kort sagt fokuserar v\u00e5rdbitr\u00e4det p\u00e5 det praktiska arbetet, inte p\u00e5 det medicinska.\n\nI arbetet ing\u00e5r att vara st\u00f6ttande vid sv\u00e5ra besked och situationer, b\u00e5de f\u00f6r v\u00e5rdtagare/patient och anh\u00f6riga. Det kan i m\u00e5nga fall vara en merit att kunna prata flera spr\u00e5k \u00e4n svenska, f\u00f6r att l\u00e4ttare kunna kommunicera med v\u00e5rdtagare som har andra modersm\u00e5l. Det blir allt vanligare att m\u00e4nniskor som kommit hit fr\u00e5n andra l\u00e4nder vill f\u00e5 st\u00f6d och hj\u00e4lp p\u00e5 sitt spr\u00e5k n\u00e4r de blir gamla.\n\n### Arbetsmilj\u00f6\n\nYrket kr\u00e4ver att man g\u00f6r f\u00f6rflyttningar som kan vara tunga. D\u00e4rf\u00f6r \u00e4r god kunskap i f\u00f6rflyttningsteknik viktig. Idag finns oftast olika redskap som underl\u00e4ttar de tyngsta momenten. F\u00f6r att f\u00f6rhindra smittspridning kr\u00e4vs att man f\u00f6ljer de hygienrutiner som finns p\u00e5 arbetsplatsen.\n\n### Arbetstider\n\nV\u00e5rdbitr\u00e4den arbetar p\u00e5 s\u00e5 kallade obekv\u00e4ma arbetstider, vilket inneb\u00e4r helger, kv\u00e4llar och n\u00e4tter."}