{"text": "Golvl\u00e4ggare arbetar ofta i mindre golvf\u00f6retag. Arbetsplatsen f\u00f6r golvl\u00e4ggare varierar mellan privata och offentliga milj\u00f6er, vilka kan best\u00e5 av b\u00e5de nyproduktion och renovering av befintliga fastigheter.\n\n### Arbetsuppgifter\n\nEn golvl\u00e4ggare installerar ytskikt av olika material som textil, tr\u00e4, plast, linoleum och kork. Olika material kr\u00e4ver olika arbetsmetoder. De flesta golvmaterial best\u00e5r av rullar, plattor eller br\u00e4dor och installeras med olika l\u00e4ggningsmetoder. Golven l\u00e4ggs ofta i olika m\u00f6nster, beroende p\u00e5 material och kundens \u00f6nskem\u00e5l.\n\nI golvl\u00e4ggarens arbetsuppgifter ing\u00e5r inte bara att installera golvets ytskikt. Innan golvet kan l\u00e4ggas m\u00e5ste underlaget vara j\u00e4mnt. Det inneb\u00e4r att det ing\u00e5r underarbete som exempelvis slipning och spackling i arbetet. Vidare ing\u00e5r att slipa och ytbehandla golv.\n\nEtt stort arbetsomr\u00e5de \u00e4r v\u00e5trum. Det inneb\u00e4r att golvl\u00e4ggaren kl\u00e4r golv och v\u00e4ggar med en vattent\u00e4t plastmatta, till exempel i ett badrum. H\u00e4r st\u00e4lls det s\u00e4rskilda krav p\u00e5 hantverksskicklighet eftersom skarvarna svetsas ihop och m\u00e5ste bli helt vattent\u00e4ta.\n\n### Arbetsmilj\u00f6\n\nGolvl\u00e4ggare arbetar inomhus. Golvl\u00e4ggare har ofta direktkontakt med kunder som vill ha r\u00e5d om till exempel material och f\u00e4rgval.\n\nArbetet \u00e4r fysiskt och utf\u00f6rs i olika arbetsst\u00e4llningar, bland annat kn\u00e4st\u00e5ende och det kan ing\u00e5 en del tunga lyft. En god grundfysik underl\u00e4ttar arbetet. Det finns dock hj\u00e4lpmedel som underl\u00e4ttar vid tunga lyft och transporter."}