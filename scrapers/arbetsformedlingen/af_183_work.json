{"text": "De flesta fotografer \u00e4r egenf\u00f6retagare. Man arbetar med kunder som exempelvis privatpersoner eller organisationer. Man kan arbeta i en fotostudio, under ett br\u00f6llop eller ute p\u00e5 f\u00f6retag beroende p\u00e5 vilket uppdrag man fotograferar. Stor del av arbetet inneb\u00e4r att marknadsf\u00f6ra sig sj\u00e4lv och bli bokad till olika uppdrag.\n\n### Arbetsuppgifter\n\nGrunden i fotografens arbete handlar om bildkommunikation \u2013 hur man kommunicerar via bilder och n\u00e5r ut med ett budskap. Fotografen arbetar huvudsakligen med bildkomposition, ljus, teknik och bildbehandling. \n\nBildkomposition handlar om att se hur olika delar i en bild samspelar med varandra. Kunskap om hur ljus f\u00e5ngas upp och gestaltas \u00e4r fotografens viktigaste verktyg. Det handlar om att se hur ljus faller p\u00e5 f\u00f6rem\u00e5let eller personen och hur skuggorna ligger samt vad det har f\u00f6r betydelse f\u00f6r bildens tolkning.\n\nDet \u00e4r vanligt att fotografer driver eget f\u00f6retag och riktar in sig p\u00e5 olika omr\u00e5den, som att fotografera familjer, br\u00f6llop, evenemang eller organisationer. Fotografen kan ocks\u00e5 bli expert p\u00e5 ett omr\u00e5de, som exempelvis reklamfotograf eller bostadsfotograf. Man kan \u00e4ven fotografera f\u00f6r st\u00f6rre organisationer som har behov av l\u00f6pande foton till exempelvis webbshoppar.\n\nFotografer kan ocks\u00e5 arbeta med pressbilder och f\u00f6rmedla nyheter. Inom fotojournalistik blir det vanligare att man som fotograf \u00e4r delaktig i skrivprocessen av artikeln eller reportaget man fotograferat f\u00f6r. \n\nMed hj\u00e4lp av bildbehandlingsprogram redigerar fotografen bilderna. I bildbehandlingsprogrammet kan fotografen \u00e4ndra storlek p\u00e5 bilden, ljus, f\u00e4rg och kontrast beroende p\u00e5 bildens syfte och \u00e4ndam\u00e5l. \n\nFilmfotografer arbetar ofta med r\u00f6rliga bilder i film- och Tv-produktioner. Ett f\u00e5tal filmfotografer arbetar med spelfilm. Att filma- och fotografera f\u00f6r sociala medier \u00e5t olika f\u00f6retag i marknadsf\u00f6ringssyfte \u00e4r ett omr\u00e5de som blir vanligare att arbeta med som fotograf. \n\n### Arbetstider \n\nFotografer kan ha varierande arbetstider, det \u00e4r vanligt att jobba under kv\u00e4llar och helger."}