{"text": "## Sjukhusfysiker\n\nSjukhusfysiker arbetar vid sjukhus.\n\n### Arbetsuppgifter\n\nN\u00e4r en cancerpatient ska str\u00e5lbehandlas ber\u00e4knar sjukhusfysikern vilken str\u00e5ldos patienten ska ha, utifr\u00e5n l\u00e4karens beslutade behandling. Det \u00e4r sjukhusfysikern som ansvarar f\u00f6r att str\u00e5lbehandlingsapparaten ger r\u00e4tt m\u00e4ngd str\u00e5lning.\n\nMan arbetar ocks\u00e5 med r\u00f6ntgenunders\u00f6kningar, unders\u00f6kningar och behandlingar med hj\u00e4lp av radioaktiva \u00e4mnen (nuklearmedicin). Laserstr\u00e5lning, ultraljud och magnetisk resonanstomografi (magnetkamera) \u00e4r exempel p\u00e5 andra metoder som anv\u00e4nds.\n\nI arbetet som sjukhusfysiker ing\u00e5r att informera patienter och anh\u00f6riga om unders\u00f6knings- och behandlingsmetoder. Man m\u00e5ste kunna f\u00f6rklara metodernas f\u00f6rv\u00e4ntade nytta och de eventuella risker som finns f\u00f6r biverkningar av str\u00e5lningen. Arbetet inneb\u00e4r kontakt med patienter som m\u00e5nga g\u00e5nger \u00e4r sv\u00e5rt sjuka. Detta st\u00e4ller krav p\u00e5 f\u00f6rm\u00e5gan att s\u00e4tta sig in i patienternas situation och bem\u00f6ta dem med respekt och v\u00e4rdighet. \n\nSjukhusfysikern har ocks\u00e5 ett \u00f6vergripande ansvar f\u00f6r att str\u00e5lskyddet p\u00e5 en avdelning fungerar. I arbetet ing\u00e5r \u00e4ven att kunna utf\u00f6ra de kvalitetskontroller som kr\u00e4vs f\u00f6r att utrustning och arbetsmetoder ska vara s\u00e4kra. Utbildning och information till b\u00e5de patienter och personal i fr\u00e5gor som r\u00f6r metoder och str\u00e5lskydd kan ing\u00e5 i uppgifterna. \n\nF\u00f6r sjukhusfysiker kan arbetet \u00e4ven vara inriktat mot metodutveckling och forskning inom medicinsk str\u00e5lningsfysik och str\u00e5lskyddsomr\u00e5det. D\u00e5 kan man \u00e4ven kallas radiofysiker. Oftast \u00e4r man d\u00e5 anst\u00e4lld av universiteten eller av n\u00e5gon statlig myndighet. \n\nSom radiofysiker \u00e4r man expert i olika str\u00e5lningsfysikaliska fr\u00e5gor. Det finns m\u00f6jlighet att arbeta inom en m\u00e4ngd omr\u00e5den, exempelvis str\u00e5lskydds- och milj\u00f6skyddsmyndigheter, k\u00e4rnkraftsindustrin eller medicinteknisk industri. Det kan ocks\u00e5 ing\u00e5 att g\u00f6ra insatser som ber\u00f6r str\u00e5lning vid olyckor och katastrofer. \n\nEn v\u00e4xande uppgift f\u00f6r radiofysiker \u00e4r att bed\u00f6ma risker fr\u00e5n str\u00e5lning, till exempel fr\u00e5n mobiltelefoner, datorer och kraftledningar. \n\nKombinationen fysik och matematik med inriktning mot medicinska och biologiska till\u00e4mpningar g\u00f6r radiofysik till ett tv\u00e4rvetenskapligt \u00e4mne."}