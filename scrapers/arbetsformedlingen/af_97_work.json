{"text": "En trafikassistent arbetar med passagerarservice p\u00e5 en flygplats. Man kan vara anst\u00e4lld av respektive flygbolag eller av speciella s\u00e5 kallade marktj\u00e4nstbolag som sk\u00f6ter marktj\u00e4nsten \u00e5t flygbolag.&nbsp;\n\n### Arbetsuppgifter&nbsp;\n\nTrafikassistenten \u00e4r ofta den f\u00f6rsta representant f\u00f6r flygbolaget som resen\u00e4ren m\u00f6ter. Arbetsuppgifterna kallas p\u00e5 engelska f\u00f6r handling (handl\u00e4ggning) och omfattar exempelvis incheckning av passagerare. I praktiken inneb\u00e4r det att man kontrollerar flygbiljetten och pass, identifierar resen\u00e4ren, v\u00e4ger och m\u00e4rker bagage och ser till att passagerarna f\u00e5r en tilldelad sittplats p\u00e5 planet. I arbetet ing\u00e5r direkta kundkontakter samt en del registreringsarbete som g\u00f6rs vid dataterminaler. \n\nSom trafikassistent kan man \u00e4ven ha som uppgift att hj\u00e4lpa barn, personer med funktionsneds\u00e4ttning eller andra passagerare som beh\u00f6ver s\u00e4rskild hj\u00e4lp vid flygplanens avg\u00e5ng och ankomst. Ibland beh\u00f6ver ocks\u00e5 passagerare med korta bytestider f\u00e5 hj\u00e4lp snabbt genom flygplatsen f\u00f6r att hinna med sitt n\u00e4sta flyg. Andra arbetsuppgifter kan vara bagagehantering eller att leverera br\u00e4nsle och mat till flygplanen.\n\nEn del trafikassistenter arbetar p\u00e5 flygbolagens VIP-avdelningar och tar hand om servicen d\u00e4r \u2013 allt ifr\u00e5n incheckning till mat. Man kan \u00e4ven arbeta inom flygplatsernas Visitor service som anordnar studiebes\u00f6k och visningar av flygplatsen.\n\nTrafikassistenter m\u00f6ter dagligen passagerare fr\u00e5n v\u00e4rldens alla h\u00f6rn. Man m\u00e5ste kunna svara p\u00e5 olika fr\u00e5gor som passageraren kan t\u00e4nkas st\u00e4lla om resan.\n\nP\u00e5 sm\u00e5 flygplatser f\u00e5r trafikassistenten vanligtvis utf\u00f6ra m\u00e5nga av dessa uppgifter, medan man har mer avgr\u00e4nsade arbetsuppgifter p\u00e5 en stor flygplats."}