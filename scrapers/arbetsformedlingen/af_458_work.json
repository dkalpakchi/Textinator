{"text": "Arbetsplatserna f\u00f6r l\u00e4kare \u00e4r m\u00e5nga. Man kan arbeta p\u00e5 exempelvis sjukhus, v\u00e5rdcentraler, privata mottagningar och l\u00e4kemedelsf\u00f6retag eller \u00e4gna sig \u00e5t forskning och undervisning p\u00e5 universitetssjukhus. Man kan \u00e4ven arbeta tillsammans med f\u00f6rs\u00e4kringskassor eller med personal ute p\u00e5 f\u00f6retag.\n\n### Arbetsuppgifter \n\nSom l\u00e4kare tr\u00e4ffar man patienter med olika besv\u00e4r och arbetsuppgifterna skiljer sig bland annat beroende p\u00e5 om man har valt att specialisera sig eller inte samt p\u00e5 vilken specialitet man i s\u00e5 fall valt. Till exempel tillbringar kirurgen en stor del av sin tid i operationssalen, medan en psykiatriker arbetar mycket med samtal med sina patienter. I l\u00e4karens arbete ing\u00e5r ocks\u00e5 ofta att informera patienten och de n\u00e4rst\u00e5ende om till exempel behandlingsm\u00f6jligheter och biverkningar av mediciner. L\u00e4kare arbetar ofta i arbetslag med bland annat andra l\u00e4kare, sjuksk\u00f6terskor och undersk\u00f6terskor.\n\nI l\u00e4kararbetet ing\u00e5r ocks\u00e5 administration. I patientens journal f\u00f6r l\u00e4karen in resultatet av unders\u00f6kningar och behandlingar. Man skriver remisser om patienten m\u00e5ste skickas vidare till andra avdelningar och kliniker. \u00c4ven sjukintyg och recept p\u00e5 mediciner ska skrivas ut. Dessutom \u00e4r l\u00e4karen ofta chef och har personalansvar.\n\nEfter att ha arbetat som l\u00e4kare i n\u00e5gra \u00e5r vidareutbildar sig de \ufb02esta l\u00e4kare till specialistl\u00e4kare och arbetar efter det inom n\u00e5gon av de cirka 60 specialiteter som \ufb01nns i Sverige. Exempel p\u00e5 n\u00e5gra specialiseringar \u00e4r allm\u00e4nmedicin, internmedicin, psykiatri, kirurgi, barn- och ungdomsmedicin, gynekologi och ortopedi.\n\n### Arbetstider \n\nSom l\u00e4kare m\u00e5ste man vara beredd p\u00e5 obekv\u00e4ma arbetstider och \u00f6vertid. Arbetar man p\u00e5 sjukhus har man ocks\u00e5 jour vissa tider."}