{"text": "Budbilsf\u00f6rare kan vara anst\u00e4llda vid en budfirma eller vara egna f\u00f6retagare och utf\u00f6ra k\u00f6rningar \u00e5t en budfirma. \u00c4ven taxif\u00f6retag arbetar med budtransporter. St\u00f6rre f\u00f6retag, myndigheter och organisationer har ofta egen personal som transporterar varor. Det \u00e4r vanligt att budk\u00f6randet kombineras med annat arbete, till exempel som vaktm\u00e4stare.\n\n### Arbetsuppgifter\n\nBudbil anlitas oftast n\u00e4r ett f\u00f6retag vill ha en transport utf\u00f6rd snabbt och med kort varsel. F\u00f6raren h\u00e4mtar och levererar varan samt hanterar de fraktsedlar och \u00f6vriga papper som ska f\u00f6lja med varan.  \nVanliga kunder \u00e4r till exempel byggnadsfirmor, tidningsf\u00f6retag, reklambyr\u00e5er och godstransportf\u00f6retag.\n\nBudbilsf\u00f6rare transporterar allt fr\u00e5n kuvert till stora paket, kylvaror och pallgods. En del budf\u00f6retag arbetar \u00e4ven med tekniska kurirer, som g\u00f6r datainstallationer.\n\nBudbilsf\u00f6raren kan f\u00e5 sina k\u00f6rningar av en best\u00e4llningscentral som f\u00f6raren st\u00e5r i kontakt med via kommunikationsradio eller mobiltelefon. Om bilen \u00e4r utrustad med datakommunikation, f\u00e5r man sina uppdrag via en skrivare i bilen.\n\nK\u00f6rningar sker oftast i t\u00e4tort eller dess n\u00e4rhet, till exempel till flygplatser. Det \u00e4r bra om man har god lokalk\u00e4nnedom s\u00e5 man kan v\u00e4lja de transportv\u00e4gar som \u00e4r minst trafikerade och som g\u00e5r fortast.\n\n### Transporterna sker fr\u00e5n d\u00f6rr till d\u00f6rr.\n\n### Arbetsmilj\u00f6\n\nArbetsplatsen \u00e4r i olika typer av fordon till exempel personbil, sk\u00e5pbil eller l\u00e4tt lastbil."}