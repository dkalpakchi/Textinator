{"text": "## Fysioterapeut\n\nFysioterapeuter arbetar b\u00e5de inom offentlig och privat sektor, men majoriteten \u00e4r anst\u00e4llda inom den offentliga. De kan exempelvis arbeta p\u00e5 sjukhus, v\u00e5rdcentraler, idrottskliniker, privata mottagningar och inom f\u00f6retagsh\u00e4lsov\u00e5rd. Den 1 januari 2014 \u00e4ndrades yrkestiteln fr\u00e5n sjukgymnast till fysioterapeut.\n\n### Arbetsuppgifter\n\nFysioterapeuter \u00e4r den yrkesgrupp inom h\u00e4lso- och sjukv\u00e5rdens organisation som \u00e4r specialiserad p\u00e5 m\u00e4nniskans r\u00f6relsef\u00f6rm\u00e5ga. Det \u00e4r ett sj\u00e4lvst\u00e4ndigt yrke d\u00e4r fysioterapeuten har ett eget behandlingsansvar. Patienter finns inom alla \u00e5ldersgrupper och deras problem kan best\u00e5 av allt fr\u00e5n akuta idrottsskador till kroniska sjukdomar. I arbetet ing\u00e5r mycket kontakt med patienter, anh\u00f6riga och andra v\u00e5rdgivare.\n\nUtifr\u00e5n en helhetsgranskning av personens h\u00e4lsa och livssituation samt hens individuella f\u00f6ruts\u00e4ttningar g\u00f6r fysioterapeuten en bed\u00f6mning av vilken behandling som beh\u00f6vs. M\u00e5let med behandlingen best\u00e4ms tillsammans med patienten. Arbetsmetoderna skiftar beroende p\u00e5 patientens individuella problem och m\u00e5ls\u00e4ttning, men vanligt \u00e4r en kombination av individuellt anpassad tr\u00e4ning, sm\u00e4rtbehandling och beteendef\u00f6r\u00e4ndring.\n\nFysioterapeuten arbetar med att st\u00f6dja m\u00e4nniskor att med egna \"verktyg\" hantera sin sm\u00e4rta och funktionsneds\u00e4ttning. D\u00e4rf\u00f6r beh\u00f6ver fysioterapeuten motivera sina patienter att genomf\u00f6ra tr\u00e4ningen eftersom resultatet av behandlingen till stor del beror p\u00e5 patientens egen delaktighet. Fysioterapeuten arbetar \u00e4ven i f\u00f6rebyggande syfte, bland annat genom att undervisa olika yrkesgrupper i hur man kan undvika belastningsskador och andra funktionsneds\u00e4ttningar genom att anv\u00e4nda r\u00e4tt arbetsteknik och arbetsst\u00e4llningar.\n\nF\u00f6rutom att arbeta med patienter kan fysioterapeuten exempelvis arbeta med produktutveckling, f\u00f6rs\u00e4ljning av medicintekniska produkter, utbildning och forskning samt h\u00e4lsoupplysning och r\u00e5dgivning. Som fysioterapeut kan man v\u00e4lja att specialisera sig inom ett visst omr\u00e5de, bland annat inom hj\u00e4rt- och k\u00e4rlsjukdomar, mentalh\u00e4lsa och intensivv\u00e5rd."}