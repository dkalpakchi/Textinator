{"text": "St\u00e4llningsbyggare arbetar i privata f\u00f6retag som monterar och levererar byggnadsst\u00e4llningar. Kunder \u00e4r ofta byggf\u00f6retag, industrier och fastighets\u00e4gare.\n\n### Arbetsuppgifter\n\nSt\u00e4llningsbyggare monterar de st\u00e4llningar som beh\u00f6vs p\u00e5 en byggarbetsplats. Byggnadsst\u00e4llningar \u00e4r ett viktigt hj\u00e4lpmedel f\u00f6r de yrkesgrupper som ska arbeta p\u00e5 bygget. Det finns olika typer av byggnadsst\u00e4llningar och vilken typ som anv\u00e4nds beror p\u00e5 vilket slags arbete som ska utf\u00f6ras.\n\nEn del st\u00e4llningar best\u00e5r av l\u00f6sa r\u00f6r som s\u00e4tts ihop med kraftiga kl\u00e4mmor, medan andra best\u00e5r av f\u00f6rtillverkade delar som monteras ihop enligt ett system. St\u00e5lst\u00e4llningar anv\u00e4nds ofta, men det finns ocks\u00e5 rullst\u00e4llningar, kl\u00e4tterst\u00e4llningar och trapptorn.\n\nSt\u00e4llningsbyggaren s\u00e4tter inf\u00e4stningar i husen och g\u00f6r h\u00e5llfasthetsber\u00e4kningar f\u00f6r att kontrollera att st\u00e4llningen klarar den belastning som den kommer att uts\u00e4ttas f\u00f6r. S\u00e4kerheten \u00e4r det absolut viktigaste i jobbet, st\u00e4llningarna m\u00e5ste byggas enligt s\u00e4rskilda f\u00f6reskrifter.\n\nSt\u00e4llningarna flyttas mellan olika byggen. I st\u00e4llningsbyggarens arbete ing\u00e5r att r\u00e4kna ut hur mycket material och vilken sorts st\u00e4llning som beh\u00f6vs till n\u00e4sta bygge. I arbetet ing\u00e5r \u00e4ven att montera ned st\u00e4llningarna.\n\n### Arbetsmilj\u00f6\n\nAtt montera byggnadsst\u00e4llningar \u00e4r ofta ett utomhusarbete som sker p\u00e5 h\u00f6ga h\u00f6jder. God grundfysik underl\u00e4ttar arbetet d\u00e5 man b\u00e4r och lyfter mycket f\u00f6r hand. Lyftkran och andra hj\u00e4lpmedel anv\u00e4nds vid tyngre arbetsmoment."}