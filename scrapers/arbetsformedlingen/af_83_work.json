{"text": "Alla kommuner ska erbjuda familjer\u00e5dgivning. Familjer\u00e5dgivare arbetar vid familjer\u00e5dgivningsbyr\u00e5er. Dessa drivs oftast i kommunal regi, men det finns \u00e4ven familjer\u00e5dgivningsbyr\u00e5er som drivs i privat regi, av ideella organisationer och av kyrkan.\n\n### Arbetsuppgifter\n\nDet kan vara sv\u00e5rt att leva tillsammans med en annan m\u00e4nniska. Konflikter och problem kan uppst\u00e5 av olika anledningar. Problem med ekonomin eller oenighet kring uppfostran av barnen eller skilsm\u00e4ssa kan utl\u00f6sa en kris i familjen.\n\nFamiljer\u00e5dgivaren hj\u00e4lper par som sj\u00e4lva valt att s\u00f6ka hj\u00e4lp. Dels kan det g\u00e4lla problem i ett p\u00e5g\u00e5ende f\u00f6rh\u00e5llande, dels problem som uppst\u00e5tt i samband med att man valt att g\u00e5 skilda v\u00e4gar.  \nI arbetet tr\u00e4ffar familjer\u00e5dgivaren paren och f\u00f6r samtal med dem. Man f\u00f6rs\u00f6ker f\u00e5 klienterna att komma fram till vad problemen beror p\u00e5, och kanske att f\u00f6rs\u00f6ka se dem ur ett nytt perspektiv. Uppgiften \u00e4r inte att f\u00f6resl\u00e5 f\u00e4rdiga l\u00f6sningar, utan att hj\u00e4lpa klienterna att finna ett s\u00e4tt att bearbeta sina sv\u00e5righeter. Man ger r\u00e5d och f\u00f6rslag p\u00e5 hur de kan g\u00e5 vidare i sina f\u00f6rs\u00f6k att hitta en l\u00f6sning.\n\nSom familjebehandlare tr\u00e4ffar man oftast sina klienter ensam och har ett sj\u00e4lvst\u00e4ndigt behandlingsansvar. Men \u00e4r det barn inblandade \u00e4r det dock vanligt att man tar hj\u00e4lp av andra personer till exempel barnpsykolog, l\u00e4kare eller andra yrkesgrupper.\n\nDet som s\u00e4gs under samtalen \u00e4r belagt med sekretess och inga journaler f\u00f6rs. Det inneb\u00e4r att samtalen inte f\u00e5r f\u00f6ras vidare till n\u00e5gon annan vilket \u00e4r lika med tystnadsplikt. Anteckningar fr\u00e5n samtalen f\u00e5r heller inte journalf\u00f6ras.\n\nI arbetet f\u00e5r man ta del av m\u00e5nga sv\u00e5ra och jobbiga livssituationer. Detta kan upplevas som tungt. D\u00e4rf\u00f6r ing\u00e5r det ocks\u00e5 i arbetet att delta i handledning, men ocks\u00e5 att sj\u00e4lv ge handledning \u00e5t sina arbetskamrater. Det kan vara en annan familjer\u00e5dgivare, en psykolog eller psykoterapeut som h\u00e5ller i samtalen. Handledningen g\u00e5r ut p\u00e5 att man f\u00e5r prata om det man upplever i arbetet och p\u00e5 s\u00e5 s\u00e4tt f\u00e5 hj\u00e4lp med att hantera det.\n\nFamiljer\u00e5dgivare arbetar vid familjer\u00e5dgivningsbyr\u00e5er. Dessa drivs oftast i kommunal regi, men det finns \u00e4ven familjer\u00e5dgivningsbyr\u00e5er som drivs i privat regi, av ideella organisationer och av kyrkan.\n\nOftast sker arbetet under kontorstid, men viss kv\u00e4llstj\u00e4nstg\u00f6ring kan f\u00f6rekomma."}