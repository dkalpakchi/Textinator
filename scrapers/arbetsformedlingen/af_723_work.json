{"text": "## Drifttekniker, IT\n\nArbete med service och support till datoranv\u00e4ndare sker inom de flesta branscher, i f\u00f6retag, f\u00f6rvaltningar och kommuner. Arbetet med support kan \u00e4ven ske hos f\u00f6retag som s\u00e4ljer program eller datorer.\n\n### Arbetsuppgifter\n\nDrifttekniker arbetar med att l\u00f6sa problem inom IT-drift. Arbetsuppgifterna varierar beroende p\u00e5 hur stort f\u00f6retaget eller organisationen \u00e4r. P\u00e5 ett mindre f\u00f6retag har man ofta bredare arbetsuppgifter och p\u00e5 ett st\u00f6rre mer specialiserade uppgifter.\n\nVanliga arbetsuppgifter \u00e4r att sk\u00f6ta underh\u00e5ll av servrar, infrastruktur, n\u00e4tverk, system och applikationer. Att l\u00f6sa support\u00e4renden, utf\u00f6ra installationer av applikationer, system och servrar \u00e4r ocks\u00e5 vanligt.\n\nDrifttekniker kan best\u00e4lla och koordinera underh\u00e5llstj\u00e4nster i de fall man k\u00f6per in dem av andra f\u00f6retag (outsourcing). Som drifttekniker kan man ocks\u00e5 arbeta i en drifthall och ha ansvar f\u00f6r stordriften av tekniska milj\u00f6er, d\u00e5 \u00e4r automatik och \u00f6vervakning de vanligaste uppgifterna.\n\nN\u00e4r utrustning k\u00f6pts in ansvarar driftteknikern f\u00f6r installationen av datorer, utrustning och datorprogram och f\u00f6r att testa s\u00e5 att de fungerar. Ibland anpassas datorer och datorprogram f\u00f6r att passa f\u00f6retaget. Det kan ocks\u00e5 ing\u00e5 i jobbet att utbilda anv\u00e4ndarna.\n\nGr\u00e4nserna mellan olika datayrken blir alltmer flytande. L\u00e4s d\u00e4rf\u00f6r \u00e4ven om andra datayrken, till exempel om n\u00e4tverkstekniker och supporttekniker.\n\n### Arbetstider\n\nBeredskapstj\u00e4nstg\u00f6ring f\u00f6rekommer. Det kan inneb\u00e4ra att du m\u00e5ste arbeta p\u00e5 n\u00e4tter och helger."}