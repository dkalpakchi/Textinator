{"text": "Lantbrukare arbetar p\u00e5 g\u00e5rdar, man kan b\u00e5de \u00e4ga g\u00e5rden sj\u00e4lv eller arrendera den. \n\n### Arbetsuppgifter\n\nP\u00e5 mindre g\u00e5rdar sk\u00f6ter lantbrukare de flesta sysslorna sj\u00e4lva. P\u00e5 st\u00f6rre g\u00e5rdar har man ofta personal anst\u00e4lld, till exempel djursk\u00f6tare, maskinf\u00f6rare eller driftledare. Mer information finns under rubriken Liknande yrken nedan.\n\nLantbrukare som har djur utfordrar djuren och h\u00e5ller rent kring dem. De har ocks\u00e5 uppsikt \u00f6ver djurens h\u00e4lsa. Avel, utfordring planeras noga f\u00f6r att ge bra ekonomiska resultat. Arbetsuppgifterna varierar beroende p\u00e5 vilka djur man arbetar med och vilken teknik som finns p\u00e5 g\u00e5rden. \n\nArbetet f\u00f6r en lantbrukare som har v\u00e4xtodling f\u00f6ljer \u00e5rstiderna. P\u00e5 v\u00e5ren bearbetar man jorden genom pl\u00f6jning, s\u00e5dd och g\u00f6dsling. Under sommaren bek\u00e4mpar man ogr\u00e4s, svamp och insekter, innan det \u00e4r dags f\u00f6r sk\u00f6rd p\u00e5 sensommaren eller tidiga h\u00f6sten.\n\nMycket av arbetet utf\u00f6rs med hj\u00e4lp av maskiner. Enklare reparationer och underh\u00e5ll, som till exempel att byta plogsk\u00e4r, sk\u00f6ter man ofta sj\u00e4lv. Ibland g\u00e5r flera lantbrukare ihop och samarbetar om maskinerna eftersom kostnaderna \u00e4r h\u00f6ga. \n\nEn viktig del i lantbrukarens arbete \u00e4r ekonomisk redovisning av ink\u00f6p och f\u00f6rs\u00e4ljning och annat administrativt arbete. Goda kunskaper i ekonomi \u00e4r bra att ha, det ing\u00e5r i arbetet att kunna f\u00f6lja marknaden f\u00f6r det man producerar. Det \u00e4r viktigt att vara insatt i vilka regler som g\u00e4ller f\u00f6r att f\u00e5 jordbruksst\u00f6d och k\u00e4nna till de best\u00e4mmelser som finns kring milj\u00f6 och djurh\u00e5llning. \n\nM\u00e5nga lantbrukare driver andra verksamheter som kompletterar lantbruksarbetet. Till exempel aktiviteter f\u00f6r turister, f\u00f6rs\u00e4ljning i g\u00e5rdsbutik, uthyrning av rum eller inackordering av h\u00e4star. \n\n### Arbetsmilj\u00f6\n\nLantbrukare arbetar mycket utomhus i alla slags v\u00e4der. Ny teknik har gjort att arbetsmilj\u00f6n f\u00f6rb\u00e4ttrats. Arbete med stora maskiner och djur kan inneb\u00e4ra risker f\u00f6r skador och det \u00e4r viktigt att t\u00e4nka p\u00e5 s\u00e4kerheten inom yrket. Kontakt med djur eller kemikalier kan inneb\u00e4ra risk f\u00f6r allergier.\n\n### Arbetstider\n\nMan har stor frihet att planera sitt arbete sj\u00e4lv. Arbetsuppgifterna f\u00f6ljer \u00e5rstiderna och det kan betyda l\u00e5nga arbetsdagar under till exempel sk\u00f6rden."}