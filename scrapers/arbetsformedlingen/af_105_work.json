{"text": "## Fotterapeut\n\nDe flesta fotterapeuter \u00e4r egenf\u00f6retagare och har egen mottagning. Fotterapeuter kan \u00e4ven arbeta p\u00e5 uppdrag av landsting och kommuner. Det finns \u00e4ven fotterapeuter som \u00e4r anst\u00e4llda direkt vid landsting. Vanliga arbetsplatser \u00e4r sjukhus, servicehus, v\u00e5rdcentraler och inom friskv\u00e5rden.\n\n### Arbetsuppgifter\n\nFotterapeuter f\u00f6rebygger, behandlar och lindrar sjukdomar och problem i f\u00f6tter och underben. De arbetar sj\u00e4lvst\u00e4ndigt och ansvarar f\u00f6r bed\u00f6mning, behandling och uppf\u00f6ljning av patienten. Arbetet best\u00e5r \u00e4ven av journalf\u00f6ring och bokning i datajournal.\n\nDet vanligaste \u00e4r att en person bes\u00f6ker en l\u00e4kare eller sjuksk\u00f6terska som g\u00f6r en unders\u00f6kning. Om det beh\u00f6vs, exempelvis beroende p\u00e5 en sjukdom, f\u00e5r patienten en remiss f\u00f6r att komma vidare till fotterapeuten. Remissen inneh\u00e5ller information om vilken v\u00e5rd som beh\u00f6vs. I dessa fall bes\u00f6ker patienten fotterapeutens klinik, eller f\u00e5r bes\u00f6k i hemmet.\n\nFotterapeuten g\u00f6r f\u00f6rst en bed\u00f6mning av foten f\u00f6r att kunna ge r\u00e4tt behandling. Den vanligaste arbetsuppgiften \u00e4r att ge en fotbehandling som b\u00f6rjar med ett fotbad. Efter det kan fotterapeuten utf\u00f6ra nagelv\u00e5rd, ta bort f\u00f6rh\u00e5rdnader och behandla liktornar, hudsprickor, v\u00e5rtor, nagelsvamp och nageltr\u00e5ng. Det \u00e4r \u00e4ven vanligt att fotterapeuten filar och sm\u00f6rjer in f\u00f6tterna, samt avslutar med kortare massage. Exempel p\u00e5 instrument som anv\u00e4nds \u00e4r slipmaskiner och skalpell. F\u00f6rh\u00e5rdnader slipas bort f\u00f6r hand eller med en elektrisk apparat.\n\nDet g\u00e4ller framf\u00f6rallt f\u00f6tter hos \u00e4ldre, patienter med exempelvis diabetes eller reumatism, funktionshindrade, patienter med hj\u00e4rt- och k\u00e4rlsjukdomar och psoriasispatienter. Det finns \u00e4ven de som s\u00f6ker sig till en fotterapeut f\u00f6r avkoppling.\n\nFotterapeuter kan \u00e4ven bed\u00f6ma n\u00e4r en patient beh\u00f6ver andra behandlingar och d\u00e5 h\u00e4nvisa patienten till en v\u00e5rdcentral eller hudl\u00e4kare. Man har \u00e4ven en viktig roll n\u00e4r det g\u00e4ller information om egenv\u00e5rd. I dessa fall ger man r\u00e5d om sulor, inl\u00e4gg eller fotkr\u00e4mer."}