{"text": "Operationssjuksk\u00f6terskan arbetar oftast p\u00e5 en operationsavdelning p\u00e5 ett sjukhus.\n\n### Arbetsuppgifter\n\nOperationssjuksk\u00f6terskan ansvarar f\u00f6r patientens omv\u00e5rdnad f\u00f6re, under och efter en operation eller kirurgisk unders\u00f6kning. Operationssjuksk\u00f6terskan underl\u00e4ttar f\u00f6r patienten att genomg\u00e5 operationen och skapar en relation som utg\u00e5r ifr\u00e5n patientens upplevelser och erfarenheter av ingreppet.\n\nInf\u00f6r en operation ansvarar operationssjuksk\u00f6terskan f\u00f6r att teknisk apparatur, instrument och material finns p\u00e5 plats och fungerar. Materialet kontrolleras f\u00f6re, under och efter ingreppet.\n\nOperationssjuksk\u00f6terskan har ansvar f\u00f6r hygien och aseptik (att hindra spridning av smitt\u00e4mnen) i operationssalen. Operationssjuksk\u00f6terskan desinficerar patientens hud och sterildraperar patienten med sterila operationsdukar och -lakan f\u00f6r att undvika s\u00e5rinfektion.\n\nOperationssjuksk\u00f6terskan f\u00f6rbereder patienten inf\u00f6r operationen. F\u00f6rh\u00e5llningss\u00e4ttet och bem\u00f6tandet har stor betydelse f\u00f6r patientens upplevelse. Operationssjuksk\u00f6terskan ser ocks\u00e5 till att patienten ligger i ett s\u00e4kert och korrekt l\u00e4ge p\u00e5 operationsbordet.\n\nOperationssjuksk\u00f6terskan arbetsleder sjuksk\u00f6terskor och undersk\u00f6terskor i operationssalen. Under operationen samarbetar operationssjuksk\u00f6terskan med kirurgen som opererar. Operationssjuksk\u00f6terskan instrumenterar, vilket inneb\u00e4r att ge kirurgen r\u00e4tt instrument i r\u00e4tt tid samt assisterar under operationen.\n\nEfter operationen l\u00e4gger operationssjuksk\u00f6terskan f\u00f6rband \u00f6ver operationss\u00e5ret, dokumenterar v\u00e5rdarbetet, transporterar patienten tillsammans med ansvarig anestesisjuksk\u00f6terska till en uppvakningsenhet och rapporterar den v\u00e5rd patienten har f\u00e5tt.\n\n### Arbetsmilj\u00f6\n\nSom operationssjuksk\u00f6terska arbetar man i team med bland annat undersk\u00f6terska, anestesisjuksk\u00f6terska, kirurg och anestesiolog. Operationssjuksk\u00f6terskan m\u00e5ste kunna hantera ov\u00e4ntade situationer, s\u00e4rskilt vid akuta operationer. \u00c4ven planerade ingrepp kan utvecklas p\u00e5 ett ov\u00e4ntat s\u00e4tt och d\u00e5 \u00e4r det viktigt att agera snabbt.\n\n### Arbetstider\n\nOperationssjuksk\u00f6terskan arbetar dagar, kv\u00e4llar och n\u00e4tter. P\u00e5 vissa operationsavdelningar arbetar man endast dagtid."}