{"text": "Tak- och t\u00e4tskiktsmont\u00f6rer \u00e4r oftast anst\u00e4llda i mindre takentreprenadf\u00f6retag som \u00e4r specialiserade p\u00e5 takarbeten. F\u00f6retagen arbetar ofta p\u00e5 uppdrag av privatpersoner, byggf\u00f6retag, industrier och fastighetsbolag.\n\n### Arbetsuppgifter\n\nTak- och t\u00e4tskiktsmont\u00f6ren arbetar med att l\u00e4gga t\u00e4tskikt och yttertak p\u00e5 byggnader av olika slag. Tak- och t\u00e4tskiktsmont\u00f6ren arbetar med b\u00e5de nyproduktion och renovering av \u00e4ldre hus. Ett yttertak m\u00e5ste isolera mot kyla och h\u00e5lla fukt ute. En stor del av arbetet handlar d\u00e4rf\u00f6r om att l\u00e4gga takets t\u00e4tskikt. Det inneb\u00e4r att tak- och t\u00e4tskiktsmont\u00f6ren f\u00f6rst monterar v\u00e4rmeisolering och fuktskydd.\n\nD\u00e4refter t\u00e4cker man taket med olika material, exempelvis papp, betongpannor eller tegelpannor. N\u00e4r det g\u00e4ller renoveringar av \u00e4ldre hus med pl\u00e5ttak kan tak- och t\u00e4tskiktsmont\u00f6ren g\u00f6ra allt underarbete s\u00e5 att en pl\u00e5tslagare bara beh\u00f6ver l\u00e4gga sj\u00e4lva pl\u00e5ttaket.\n\n### Arbetsmilj\u00f6\n\nTak- och t\u00e4tskiktsmont\u00f6ren arbetar ofta i mindre, sj\u00e4lvst\u00e4ndiga arbetslag. Det \u00e4r ett utomhusjobb som ofta sker p\u00e5 h\u00f6ga h\u00f6jder. Arbetet kan ibland vara tungt och kr\u00e4ver god grundfysik, men f\u00e4rdiga takenheter anv\u00e4nds allt oftare vilket underl\u00e4ttar arbetet."}