{"text": "Maskiningenj\u00f6rer beh\u00f6vs p\u00e5 sm\u00e5 som stora f\u00f6retag, ofta inom tillverkningsindustrin. Det \u00e4r vanligt att maskiningenj\u00f6rer arbetar som konsulter och anst\u00e4lls f\u00f6r olika projekt ute hos f\u00f6retag.\n\n### Arbetsuppgifter\n\nMaskiningenj\u00f6rer kan ha ett flertal olika uppgifter, allt ifr\u00e5n konstruktion av maskiner till effektivisering av processer och produktionsled. Vanliga arbetsuppgifter f\u00f6r maskiningenj\u00f6rer \u00e4r produktutveckling, produktionsledning, kvalitetsteknik, ink\u00f6p och projektledning.\n\nMaskiningenj\u00f6rer med fokus p\u00e5 konstruktion konstruerar och utvecklar mekaniska produkter - allt ifr\u00e5n bilmotorer till hela produktionsanl\u00e4ggningar f\u00f6r industrier. Det \u00e4r maskiningenj\u00f6rens uppgift att utf\u00f6ra ber\u00e4kningar, s\u00e5 som h\u00e5llfasthet och material\u00e5tg\u00e5ng, samt att ta fram ritningar.\n\nMaskiningenj\u00f6rer med fokus p\u00e5 produktion kallas ofta i sin yrkesroll f\u00f6r produktionsingenj\u00f6rer eller driftsingenj\u00f6rer. Utmaningen ligger i att fr\u00e5n konstruktionsritningar skapa en f\u00e4rdig produkt. Arbete f\u00f6r att f\u00f6rebygga avvikelser, kvalitetskontroller och avvikelseutredningar genomf\u00f6rs av maskiningenj\u00f6rer. M\u00e5nga maskiningenj\u00f6rer arbetar ocks\u00e5 som arbetsledare och ansvarar d\u00e5 f\u00f6r hela produktionsledet av diverse produkter. Maskiningenj\u00f6ren leder d\u00e5 arbetet och ansvarar f\u00f6r att r\u00e4tt utrustning finns p\u00e5 plats och att det finns arbetskraft med r\u00e4tt kompetens."}