{"text": "Ambulanssjuksk\u00f6terskor \u00e4r anst\u00e4llda av landsting/regioner eller av privata f\u00f6retag som bedriver ambulanssjukv\u00e5rd p\u00e5 entreprenad.\n\n### Arbetsuppgifter\n\nAmbulanssjuksk\u00f6terskan tar hand om personer i alla \u00e5ldrar som drabbats av akuta sjukdomar eller skador. Ambulanssjuksk\u00f6terskan unders\u00f6ker och behandlar patienten innan och under transporten till sjukhus eller annan v\u00e5rdinr\u00e4ttning.\n\nTill exempel ska ambulanssjuksk\u00f6terskan kunna f\u00f6rl\u00f6sa en gravid kvinna, r\u00e4dda liv vid hj\u00e4rtstopp och hantera trafikolyckor. Det kan ocks\u00e5 handla om olycksfall med barn eller personer med psykisk oh\u00e4lsa. Vid st\u00f6rre olyckor med m\u00e5nga skadade beh\u00f6ver ambulanssjuksk\u00f6terskan prioritera s\u00e5 att den med st\u00f6rst skada f\u00e5r hj\u00e4lp f\u00f6rst.\n\nDet handlar inte alltid om livshotande l\u00e4gen i ambulanssjukv\u00e5rden. Arbetet kan vara av betydligt lugnare karakt\u00e4r, till exempel n\u00e4r man transporterar patienter mellan olika sjukhus eller n\u00e4r sjukdomen/skadan bed\u00f6ms mindre akut. Ibland handlar det till exempel om att \u00f6vervaka patientens tillst\u00e5nd.\n\nAmbulanssjuksk\u00f6terskan samarbetar med en sjuksk\u00f6terska eller en ambulanssjukv\u00e5rdare. Vid samarbete med sjukv\u00e5rdare har sjuksk\u00f6terskan det medicinska ansvaret, vilket inneb\u00e4r att g\u00f6ra de unders\u00f6kningar och behandlingar som kr\u00e4vs innan ambulansen kommer fram till sjukhuset. Till exempel ger ambulanssjuksk\u00f6terskan medicin till patienten p\u00e5 olika s\u00e4tt, beroende p\u00e5 \u00e5lder och behov.\n\nN\u00e4r teamet \u00e4r klara med ett uppdrag, rapporterar ambulanssjuksk\u00f6terskan v\u00e5rdarbetet till n\u00e4sta instans som forts\u00e4tter med den v\u00e5rd man har p\u00e5b\u00f6rjat.\n\n### Arbetsmilj\u00f6\n\nAmbulanssjuksk\u00f6terskan har ibland ett fysiskt tungt jobb och m\u00e5ste kunna b\u00e4ra patienter p\u00e5 b\u00e5r. Ibland sker arbetet i h\u00f6gt tempo om transporten \u00e4r br\u00e5dskande och patientens tillst\u00e5nd f\u00f6rs\u00e4mras. Ambulansteamet samverkar via ett radiosystem med SOS, r\u00e4ddningstj\u00e4nst och polis.\n\nI arbetet ing\u00e5r att hantera trafiken och att l\u00e4sa kartor via GPS f\u00f6r att hitta fram till r\u00e4tt plats. Ambulansteamet turas om att k\u00f6ra ambulansen.\n\n### Arbetstider\n\nAmbulanssjuksk\u00f6terskor har schemalagd dag-, natt- och helgtj\u00e4nst."}