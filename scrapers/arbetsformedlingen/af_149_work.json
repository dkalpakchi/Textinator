{"text": "## D\u00e4ckmont\u00f6r/D\u00e4ck- och hjulmekaniker\n\nD\u00e4ckmont\u00f6rer arbetar p\u00e5 d\u00e4ckverkst\u00e4der som tar emot personbilar och yrkesfordon. En del d\u00e4ckmont\u00f6rer arbetar mobilt med servicebil som \u00e5ker ut och reparerar och byter d\u00e4ck p\u00e5 plats.\n\n### Arbetsuppgifter\n\nD\u00e4ckmont\u00f6rens arbete \u00e4r inriktat p\u00e5 d\u00e4ck, f\u00e4lg och hjul. Det blir vanligare att d\u00e4ckmont\u00f6rer kallas f\u00f6r d\u00e4ck- och hjulmekaniker.\n\nD\u00e4ckmont\u00f6ren reparerar, monterar och servar d\u00e4ck p\u00e5 personbilar och yrkesfordon. Efter byte eller reparation balanseras d\u00e4cken f\u00f6r att de inte ska skapa vibrationer i fordonet. D\u00e4ckmont\u00f6ren anv\u00e4nder en balanseringsmaskin som s\u00e4tter fart p\u00e5 hjulet och visar var obalansen finns. D\u00e4refter f\u00e4ster man motvikter p\u00e5 f\u00e4lgen.\n\nHjulinst\u00e4llningar ing\u00e5r ocks\u00e5 i arbetet. Det g\u00f6rs f\u00f6r att hjulen ska rulla i r\u00e4tt riktning och f\u00f6r att d\u00e4cken inte ska slitas oj\u00e4mnt. D\u00e4ckmont\u00f6ren regummerar ocks\u00e5 d\u00e4ck, vilket inneb\u00e4r att ge ett utslitet d\u00e4ck en ny slitbana. Det g\u00e4ller fr\u00e4mst f\u00f6r tyngre fordon.\n\nExempel p\u00e5 andra arbetsuppgifter som f\u00f6rekommer p\u00e5 en d\u00e4ckverkstad:\n\n### \u25cfByta avgassystem\n\n\u25cfByta gl\u00f6dlampor\n\n### \u25cfServa och reparera AC-system\n\n\u25cfInformera och ge r\u00e5d om d\u00e4cktyper, f\u00e4lgar och tillbeh\u00f6r\n\n### \u25cfAnsvara f\u00f6r d\u00e4cklager\n\n  \nEn d\u00e4ckmont\u00f6r som arbetar mobilt via servicebil reparerar d\u00e4ck och hjul hos kunder i akuta situationer. Arbetet kr\u00e4ver f\u00f6rm\u00e5ga att agera snabbt och fatta beslut i pressade l\u00e4gen.\n\n### Arbetsmilj\u00f6\n\nUnder v\u00e5r och h\u00f6st kan det vara h\u00f6gt arbetstempo eftersom man byter till sommar- eller vinterd\u00e4ck.\n\nDet f\u00f6rekommer tunga lyft men det finns specialverktyg till hj\u00e4lp f\u00f6r att utf\u00f6ra arbetet. Till exempel fordonslyft och tryckluftsdrivna handverktyg. D\u00e4ckmont\u00f6ren har ocks\u00e5 monteringsmaskiner som hj\u00e4lp att demontera och montera d\u00e4cken.\n\n### Arbetstider\n\nD\u00e4ckmont\u00f6rer arbetar oftast dagtid. Under perioderna f\u00f6r d\u00e4ckbyte arbetar man ofta schemalagd \u00f6vertid. Jourberedskap ing\u00e5r i arbetet f\u00f6r mobila d\u00e4ckmont\u00f6rer som reparerar d\u00e4ck- och hjul under alla tider p\u00e5 dygnet."}