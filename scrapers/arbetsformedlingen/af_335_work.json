{"text": "## Scenograf\n\nDe flesta scenografer \u00e4r egenf\u00f6retagare och arbetar med frilansuppdrag, ett f\u00e5tal \u00e4r anst\u00e4llda vid en teater eller p\u00e5 TV.\n\n### Arbetsuppgifter\n\nScenografi \u00e4r konsten att bygga upp scenmilj\u00f6er i TV, film och p\u00e5 teater. Scenografi kallas ocks\u00e5 den dekor och rekvisita som anv\u00e4nds i produktionen. En scenograf inom TV och film arbetar med studiobyggen och inspelningsplatser. En teaterscenograf har det \u00f6vergripande ansvaret f\u00f6r den visuella utformningen av en teaterf\u00f6rest\u00e4llning.\n\nEn viktig del av scenografens arbete handlar om att analysera och tolka manus f\u00f6r att skapa en vision om scenografin. Scenografin ska hj\u00e4lpa sk\u00e5despelarna och regiss\u00f6ren att ber\u00e4tta historien och f\u00f6rst\u00e4rka budskapen.\n\nScenografen bygger modeller och g\u00f6r tekniska ritningar till scenmilj\u00f6er, dekor och rekvisita. En del av det arbetet \u00e4r datorbaserat. Ibland designar \u00e4ven scenografen scenkl\u00e4derna, men oftast \u00e4r det en kostymdesigner som har det ansvaret.\n\nScenografin \u00e4r en del av den dramatiska framst\u00e4llningen, i kombination med m\u00e5nga andra konstn\u00e4rliga uttrycksmedel. Scenografen samarbetar d\u00e4rf\u00f6r med flera olika yrkesgrupper, exempelvis regiss\u00f6r, sk\u00e5despelare, ljus- och ljuddesigner, rekvisit\u00f6r och hantverkare.\n\nFramf\u00f6rallt g\u00f6rs den scenografiska planeringen i samarbete med regiss\u00f6ren. Det praktiska arbetet g\u00f6rs i samr\u00e5d med hantverkare som tillverkar scenografin. Scenografen arbetsleder och f\u00f6ljer hantverkarnas arbete i verkst\u00e4der och atelj\u00e9er med att snickra och m\u00e5la kulisser, sy upp kostymer med mera. \n\nScenografen har ocks\u00e5 ett n\u00e4ra samarbete med rekvisit\u00f6ren som inf\u00f6rskaffar inredningsdetaljer, m\u00f6bler och andra f\u00f6rem\u00e5l. Rekvisit\u00f6ren har stor produktkunskap och ansvarar f\u00f6r att rekvisitan h\u00e5ller h\u00f6g kvalitet. F\u00f6rem\u00e5len h\u00e4mtas fr\u00e5n f\u00f6rr\u00e5d, k\u00f6ps, hyrs eller l\u00e5nas p\u00e5 olika h\u00e5ll.\n\n### Arbetsmilj\u00f6\n\nI arbetet ing\u00e5r ofta mycket resor och boende p\u00e5 annan ort i perioder. Arbetet och arbetstiderna styrs till st\u00f6rsta delen av scenografen sj\u00e4lv, men kan stundtals vara pressande och med l\u00e5nga arbetsdagar till f\u00f6ljd."}