{"text": "## Sl\u00f6jdl\u00e4rare\n\nSl\u00f6jdl\u00e4rare arbetar fr\u00e4mst p\u00e5 grundskolor, b\u00e5de kommunala och frist\u00e5ende. De kan \u00e4ven arbeta med sl\u00f6jdrelaterad verksamhet folkh\u00f6gskolor eller som ledare f\u00f6r olika slags kursverksamheter.\n\n### Arbetsuppgifter\n\nSl\u00f6jd\u00e4mnet best\u00e5r av tv\u00e5 delar \u2013 textilsl\u00f6jd och tr\u00e4- och metallsl\u00f6jd. Undervisningen utvecklar elevernas kunskaper i olika hantverk och f\u00f6rm\u00e5gan att arbeta med olika material och uttrycksformer. Sl\u00f6jdl\u00e4raren ska v\u00e4cka elevernas nyfikenhet och handleda dem i kreativa utmaningar \u2013 fr\u00e5n id\u00e9 till f\u00e4rdig produkt.\n\nUt\u00f6ver lektionstid med eleverna g\u00e5r mycket arbetstid till f\u00f6rberedelse och efterarbete. Utifr\u00e5n l\u00e4roplanen planeras allt ifr\u00e5n stora teman till enskilda lektioner. Elevernas l\u00e4rande och utveckling ska dokumenteras och f\u00f6ljas upp. F\u00f6r sl\u00f6jdl\u00e4rare i \u00e5rskurs 6-9 ing\u00e5r \u00e4ven betygss\u00e4ttning.\n\nSom l\u00e4rare p\u00e5 skolan ing\u00e5r man i ett arbetslag som samarbetar kring elever och skolans utvecklingsarbete. Man \u00e4r \u00e4ven mentor till n\u00e5gra elever. Mentorsuppdraget inneb\u00e4r ett extra ansvar \u00f6ver dessa elevers skolg\u00e5ng och kontakt med deras v\u00e5rdnadshavare, som vid exempelvis utvecklingssamtal. Vid behov kontaktas \u00e4ven elevh\u00e4lsoteamet, s\u00e5 som specialpedagog, sjuksk\u00f6terska eller kurator.\n\nP\u00e5 mindre skolor \u00e4r sl\u00f6jdtj\u00e4nsterna inte alltid stora nog f\u00f6r heltid, s\u00e5 i vissa fall kan man beh\u00f6va ta tj\u00e4nst p\u00e5 flera skolor f\u00f6r att n\u00e5 upp till heltidsarbete. I sl\u00f6jdsalarna finns en m\u00e4ngd verktyg och redskap och det \u00e4r viktigt att ha ett h\u00f6gt s\u00e4kerhetst\u00e4nk och ansvarsfullt kunna ta hand om eleverna i denna milj\u00f6."}