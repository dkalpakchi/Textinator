{"text": "## Kustbevakningstj\u00e4nsteman\n\nKustbevakningstj\u00e4nstem\u00e4n arbetar p\u00e5 n\u00e5gon av de 25 kuststationerna som finns runt om Sveriges kust fr\u00e5n Lule\u00e5 i norr till Str\u00f6mstad i v\u00e4st, vid V\u00e4nern och M\u00e4laren eller p\u00e5 den flygstation som finns f\u00f6r kustbevakningsflyget. \n\n### Arbetsuppgifter\n\nEn kustbevakare har som uppdrag att arbeta f\u00f6r ett renare hav, s\u00e4kerhet till sj\u00f6ss och med kontroll av fisket. Arbetet utf\u00f6rs mest ute till sj\u00f6ss p\u00e5 n\u00e5gon av myndighetens olika b\u00e5tar. Att jobba som kustbevakare \u00e4r att ha ett beredskapsarbete, det inneb\u00e4r att arbetet varierar fr\u00e5n lugna rutinsysslor till akuta situationer vid sj\u00f6r\u00e4ddning, sjuktransporter eller oljeutsl\u00e4pp. Den dagliga rutinen kan n\u00e4r som helst avbrytas av larm.\n\nArbetsuppgifterna varierar ocks\u00e5 med \u00e5rstiderna. Under sommarhalv\u00e5ret d\u00e5 det \u00e4r mer trafik l\u00e4ngs kusterna \u00e4r arbetet ofta mer intensivt. D\u00e5 jobbar kustbevakare mer med att \u00f6vervaka sj\u00f6trafiken och skapa s\u00e4kerhet p\u00e5 sj\u00f6n. I jobbet ing\u00e5r polisi\u00e4ra arbetsuppgifter som till exempel att \u00f6vervaka nykterhet till sj\u00f6ss eller att utreda och rapportera misst\u00e4nkta brott som till exempel narkotikasmuggling.\n\nUnder andra perioder p\u00e5 \u00e5ret kan arbetet vara lugnare. Det \u00e4r viktigt att ocks\u00e5 kunna trivas med det arbetet som \u00e4r mer inriktat p\u00e5 andra arbetsuppgifter. Det kan till exempel vara att g\u00f6ra kontroller vid tullen. En annan vanlig arbetsuppgift \u00e4r att g\u00f6ra kontroller s\u00e5 att yrkesfiskare f\u00f6ljer de fiskeregler som finns. Det inneb\u00e4r bland annat att fiskeb\u00e5tarnas f\u00e5ngster och utrustning kontrolleras. Kustbevakare arbetar ocks\u00e5 med kontroller av \u00f6vrig sj\u00f6trafik, till exempel jobbar man med att minimera riskerna vid transport av farligt gods. D\u00e5 kontrolleras bemanning, beh\u00f6righeter och certifikat och lasten p\u00e5 fartyg granskas s\u00e5 att den \u00e4r r\u00e4tt genomf\u00f6rd. \n\nKustbevakare arbetar \u00e4ven med milj\u00f6skydd. Det kan inneb\u00e4ra att man g\u00f6r utryckningar vid krissituationer till havs s\u00e5som oljeutsl\u00e4pp. Men det inneb\u00e4r ocks\u00e5 mer rutinm\u00e4ssig \u00f6vervakning f\u00f6r att se till att regler om f\u00f6rbud mot vattenf\u00f6rorening och dumpning f\u00f6ljs, samt att g\u00f6ra tillsyn av natur- och djurskyddsomr\u00e5den. \n\nKustbevakarens jobb kr\u00e4ver goda kunskaper om den lagstiftning som g\u00e4ller. I arbetet ing\u00e5r ocks\u00e5 att man sk\u00f6ter administrativa arbetsuppgifter som till exmpel dokumentation och planering av arbetet.\n\n### Arbetsmilj\u00f6 och arbetstider\n\nKustbevakare arbetar i team och tillbringar flera dygn i str\u00e4ck till sj\u00f6ss tillsammans med sina arbetskamrater. D\u00e4rf\u00f6r \u00e4r det viktigt att kunna samarbeta med sina kollegor eftersom man b\u00e5de arbetar och bor t\u00e4tt inp\u00e5 varandra, \u00e4ven under pressade situationer."}