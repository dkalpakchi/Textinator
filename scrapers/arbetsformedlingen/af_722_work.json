{"text": "Vindkrafttekniker arbetar i f\u00f6retag som sk\u00f6ter drift och underh\u00e5ll av vindkraftverk. Det kan vara hos turbinleverant\u00f6rer med serviceavtal eller hos vindkrafts\u00e4gare som sk\u00f6ter driften sj\u00e4lva. Det finns flest vindkraftverk p\u00e5 land, men det finns \u00e4ven vindkraftverk till havs. Vindkraft finns i hela Sverige \u2013 de flesta nya verk byggs i norra delen av landet, men befintliga verk finns framf\u00f6rallt i s\u00f6dra delen.\n\n### Arbetsuppgifter\n\nVindkrafttekniker arbetar med drift-, service- och underh\u00e5llsarbete i en eller flera vindkraftparker. En samling vindkraftverk i ett omr\u00e5de utg\u00f6r en vindkraftpark. En vindkrafttekniker har ofta ansvar f\u00f6r fem vindkraftverk och det \u00e4r vanligt att jobba i team med en kollega. Vindkraftteknikern arbetar oftast i vindkraftverk som har mellan 80-110 meter h\u00f6ga torn, men nybyggda verk kan n\u00e5 upp till 170 meter.\n\nArbetet inneb\u00e4r planerat underh\u00e5ll d\u00e5 man utf\u00f6r regelbundna servicearbeten p\u00e5 vindkraftverken. Vindkraftteknikern g\u00f6r \u00e4ven akuta utryckningar vid driftstopp och liknande d\u00e5 man g\u00f6r fels\u00f6kningar och \u00e5tg\u00e4rdar fel. I arbetet ing\u00e5r att g\u00f6ra tester och prova olika funktioner/komponenter i anl\u00e4ggningarna. Arbetet inneh\u00e5ller en blandning av mekaniska och elektroniska moment. \u00d6vervakning av anl\u00e4ggningar och rapportering av utf\u00f6ra \u00e5tg\u00e4rder sker i datorsystem.\n\n### Arbetsmilj\u00f6\n\nArbetet kan vara fysiskt anstr\u00e4ngande och kr\u00e4ver smidighet. Vindkraftverk \u00e4r utrustade med hiss eller stege, men man har alltid kl\u00e4tterutrustning p\u00e5 sig. S\u00e4kerheten i arbetet \u00e4r mycket h\u00f6g och kommer alltid i f\u00f6rsta hand.\n\nSom vindkrafttekniker f\u00e5r man r\u00e4kna med att arbeta p\u00e5 h\u00f6g h\u00f6jd i olika typer av v\u00e4derf\u00f6rh\u00e5llanden, fr\u00e5n sol och v\u00e4rme till stark vind och kyla. Arbetet kr\u00e4ver att vindkraftteknikern k\u00f6r bil mellan de olika omr\u00e5den som man ansvarar f\u00f6r.\n\n### Arbetstider\n\nVindkraftteknikern arbetar under dagtid. Jourberedskap f\u00f6rekommer ibland.\n\n### Internationella m\u00f6jligheter\n\nVindkraften byggs ut b\u00e5de i Sverige och i \u00f6vriga Europa. Det inneb\u00e4r att det \u00e4ven finns m\u00f6jlighet att jobba utomlands."}