{"text": "Databasadministrat\u00f6rer arbetar ofta p\u00e5 f\u00f6retag som arbetar med drift och \u00f6vervakar, optimerar och utvecklar databaserna f\u00f6r flera olika kunder. Man kan ocks\u00e5 vara anst\u00e4lld av ett f\u00f6retag och d\u00e5 sk\u00f6ter man f\u00f6retagets databaser.\n\n### Arbetsuppgifter\n\nDatabasadministrat\u00f6rer kan ha skiftande uppgifter. Det finns inga skarpa gr\u00e4nser mellan vad man g\u00f6r som databasadministrat\u00f6r och vad man g\u00f6r i andra datayrken. Databasadministrat\u00f6rer arbetar med det dagliga underh\u00e5llet men ocks\u00e5 med det l\u00e5ngsiktiga f\u00f6rvaltnings- och utvecklingsarbetet med infrastrukturen. Det finns en m\u00e4ngd olika databasmilj\u00f6er man kan arbeta inom, exempelvis Oracle, MS-SQL och DB2.\n\nMan planerar den dagliga driften och administrationen men likas\u00e5 planerar man databasernas kapacitet. Man arbetar \u00e4ven med kontroller av teknisk prestanda, samt skapar och f\u00f6rvaltar rutiner f\u00f6r kvalitetss\u00e4kring med fokus p\u00e5 databaserna. Att jobba med tillg\u00e4ngligheten och att st\u00e4ndigt effektivisera databasmilj\u00f6n \u00e4r tv\u00e5 vanliga m\u00e5l i arbetet.\n\nMan jobbar ofta tillsammans med systemutvecklaren i samband med utvecklingsprojekt. Databasadministrat\u00f6ren ska ocks\u00e5 se till att s\u00e4kerhetsrutinerna fungerar s\u00e5 att ingen olovligen kan ta sig in i databasen. \n\n### Arbetstider\n\nN\u00e4r n\u00e5got ska \u00e4ndras i en databas kan det arbetet beh\u00f6va ske n\u00e4r basen inte anv\u00e4nds, allts\u00e5 ofta p\u00e5 n\u00e4tter och helger."}