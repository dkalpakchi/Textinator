{"text": "Som renh\u00e5llningsarbetare kan man vara anst\u00e4lld p\u00e5 kommunala eller privata f\u00f6retag.&nbsp;\n\n### Arbetsuppgifter\n\nRenh\u00e5llningsarbetare som arbetar med soph\u00e4mtning h\u00e4mtar avfall fr\u00e5n privata hush\u00e5ll, men ocks\u00e5 butiker, restauranger och industrier. H\u00e4mtningen sker med olika typer av st\u00f6rre fordon. Sopbilarna \u00e4r ofta utrustade med fordonsdatorer som visar turordningslistor \u00f6ver var avfall ska h\u00e4mtas. Datorerna registrerar ocks\u00e5 vilka t\u00f6mningar som g\u00f6rs och hur mycket avfallet v\u00e4ger.\n\nP\u00e5 upph\u00e4mtningsst\u00e4llen och i lastbilarna \u00e4r soporna ofta sorterade i olika s\u00e5 kallade fraktioner. Det kan till exempel vara fraktioner av tidningar, glas och plast. P\u00e5 avfallsanl\u00e4ggningarna arbetar man vidare med sorteringen av material, men ocks\u00e5 f\u00f6rbr\u00e4nning och slutf\u00f6rvaring av avfallet.\n\nRenh\u00e5llningsarbetare h\u00e4mtar och transporterar ocks\u00e5 stora containrar med olika slags avfall, k\u00f6r tankbil och utf\u00f6r slamsugning. De samlar ocks\u00e5 in och transporterar milj\u00f6farligt avfall, till exempel batterier och kemikalier, fr\u00e5n milj\u00f6stationer och industrier. Vid t\u00f6mning av stora glasbeh\u00e5llare, s\u00e5 kallade igloos, anv\u00e4nds lastbil med lyftkran. Kran anv\u00e4nds \u00e4ven vid t\u00f6mning av underjordiska beh\u00e5llare, s\u00e5 kallade moloker.&nbsp;\n\n### Arbetsmilj\u00f6&nbsp;\n\nArbetet utf\u00f6rs utomhus \u00e5ret runt. Det kan vara kallt och bl\u00f6tt eller v\u00e4ldigt varmt p\u00e5 sommaren. De flesta soph\u00e4mtningsst\u00e4llen finns i gatuplanet, men det finns undantag d\u00e4r man m\u00e5ste h\u00e4mta sops\u00e4ckar i k\u00e4llare.\n\n### Arbetstid&nbsp;\n\nRenh\u00e5llningsarbetare som arbetar med soph\u00e4mtning b\u00f6rjar vanligtvis tidigt p\u00e5 morgonen. F\u00f6r renh\u00e5llningsarbetare som arbetar p\u00e5 avfallsanl\u00e4ggningar f\u00f6rekommer skiftarbete."}