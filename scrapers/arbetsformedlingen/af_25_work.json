{"text": "Barnmorskor arbetar p\u00e5 m\u00f6drav\u00e5rdscentraler, f\u00f6rlossnings- och BB-avdelningar. De arbetar ocks\u00e5 p\u00e5 ungdomsmottagningar, ultraljudsmottagningar, gynekologiska v\u00e5rdavdelningar och mottagningar, infertilitetsmottagningar och klimakteriemottagningar.\n\n### Arbetsuppgifter\n\nBarnmorskan arbetar med graviditets- och f\u00f6rlossningsv\u00e5rd, preventivmedelsr\u00e5dgivning, abortv\u00e5rd och gynekologiska h\u00e4lsokontroller. De tr\u00e4ffar ungdomar, kvinnor i olika \u00e5ldrar, blivande och nyblivna f\u00f6r\u00e4ldrar och nyf\u00f6dda barn.\n\nVid en graviditet g\u00f6r barnmorskan unders\u00f6kningar f\u00f6r att kontrollera hur mamman och det v\u00e4ntade barnet m\u00e5r. Barnmorskan st\u00f6djer och informerar de blivande f\u00f6r\u00e4ldrarna om graviditet och f\u00f6r\u00e4ldraskap. Att h\u00e5lla i f\u00f6r\u00e4ldrautbildningar ing\u00e5r i arbetet.\n\nP\u00e5 en f\u00f6rlossningsavdelning ansvarar barnmorskan f\u00f6r st\u00f6d och v\u00e5rd av mamman och hennes partner under f\u00f6dseln och under de f\u00f6rsta timmarna efter att barnet \u00e4r f\u00f6tt. Kvinnan unders\u00f6ks och barnets hj\u00e4rtljud kontrolleras. Barnmorskan ger kvinnan sm\u00e4rtlindring vid behov, samt instruktioner och st\u00f6d under hela f\u00f6dseln. Efter f\u00f6rlossningen unders\u00f6ker barnmorskan barnet och st\u00f6djer mamman vid f\u00f6rsta amningen.\n\nP\u00e5 en BB-avdelning arbetar barnmorskan med efterv\u00e5rd och amningsr\u00e5dgivning. \u00c4ven p\u00e5 BB unders\u00f6ker barnmorskan barnet och ger mamman omv\u00e5rdnad. En stor del av arbetet handlar om att finnas till hands, ge r\u00e5d och svara p\u00e5 fr\u00e5gor fr\u00e5n mamman/f\u00f6r\u00e4ldrarna.\n\nBarnmorskan ger \u00e4ven r\u00e5d och svarar p\u00e5 fr\u00e5gor om sex- och samlevnad, preventivmedel och sexuellt \u00f6verf\u00f6rbara sjukdomar. Detta g\u00f6rs oftast p\u00e5 mottagningar f\u00f6r kvinnor och m\u00e4n eller p\u00e5 ungdomsmottagningar. Barnmorskan skriver ocks\u00e5 ut preventivmedel. Barnmorskan v\u00e5rdar kvinnan i samband med abort.\n\n### Arbetstid\n\nEftersom f\u00f6rlossnings-, BB- och gynekologavdelningar \u00e4r bemannade dygnet runt, inneb\u00e4r det att arbetstiderna \u00e4r under dagtid, kv\u00e4llar och helger. Barnmorskor som arbetar p\u00e5 en mottagning arbetar oftast dagtid."}