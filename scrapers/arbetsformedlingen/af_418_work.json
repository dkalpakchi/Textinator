{"text": "Vaktm\u00e4stare arbetar bland annat p\u00e5 skolor, idrottsplatser, sjukhus och kontor. En del vaktm\u00e4stare arbetar i bemannings- eller servicepooler d\u00e4r man \u00e5ker ut p\u00e5 olika uppdrag inom ett verksamhetsomr\u00e5de.\n\n### Arbetsuppgifter\n\nVaktm\u00e4stare arbetar med att ge st\u00f6d och service till verksamheter. Som vaktm\u00e4stare l\u00f6ser man sm\u00e5 och stora problem som kan uppst\u00e5 i verksamheten. \u00d6vergripande arbetsuppgifter som ofta ing\u00e5r i yrket \u00e4r:\n\n### \u25cf Post- och godshantering\n\n\u25cf Varubest\u00e4llningar och leveranser\n\n### \u25cf Reparation och byte av f\u00f6rem\u00e5l som \u00e4r trasiga\n\n\u25cf M\u00f6blering av lokaler och montering av inventarier\n\n### \u25cf Transporter av olika slag\n\n\u25cf Kontroll av teknisk utrustning\n\n### \u25cf Kontroll av larm- och l\u00e5ssystem\n\n\u25cf Kort- och nyckelhantering\n\n### \u25cf Ansvar f\u00f6r f\u00f6rr\u00e5d och lagerutrymmen\n\n\u25cf Sn\u00f6r\u00f6jning och gr\u00e4sklippning\n\nDet finns m\u00e5nga olika arbetsomr\u00e5den f\u00f6r vaktm\u00e4stare, nedan ges en kortfattad beskrivning av de vanligaste.\n\nKontorsvaktm\u00e4stare arbetar med kontorsservice. Vaktm\u00e4staren fyller p\u00e5 kontorsmaterial, underh\u00e5ller kaffemaskiner och sk\u00f6ter viss administration. Det \u00e4r inte ovanligt att \u00e4ven hoppa in i kontorets reception vid vissa tillf\u00e4llen.\n\nSjukhusvaktm\u00e4stare arbetar mycket med transporter. Det kan handla om att f\u00f6rflytta patienter mellan olika avdelningar, skicka prover till labbet eller transportera tv\u00e4tt och riskavfall. Transport av avlidna m\u00e4nniskor ing\u00e5r i arbetet.\n\nSkolvaktm\u00e4stare sk\u00f6ter om skolans lokaler och skolg\u00e5rd. Ut\u00f6ver praktiska arbetsuppgifter \u00e4r en viktig del i arbetet att skapa goda relationer med elever och l\u00e4rare samt att bidra till trygghet och trivsel p\u00e5 skolan.\n\nIdrottsplatsvaktm\u00e4stare arbetar med sk\u00f6tsel och drift av idrotts- och friluftsanl\u00e4ggningar, till exempel fotbollsplaner, ishallar och motionssp\u00e5r. Vaktm\u00e4staren ser bland annat till att utrustningen p\u00e5 idrottsplatsen fungerar och finns tillg\u00e4nglig f\u00f6r bes\u00f6kare.\n\nKyrkvaktm\u00e4stare f\u00f6rbereder kyrkan f\u00f6r gudstj\u00e4nster och andra aktiviteter. I arbetet ing\u00e5r att ansvara f\u00f6r ljud, ljus och kyrkans inventarier. Praktiskt kyrkog\u00e5rdsarbete som sk\u00f6tsel av gr\u00f6nytor och gravar sk\u00f6ts ofta av en kyrkog\u00e5rdsvaktm\u00e4stare.\n\n### Arbetstider\n\nArbetstiderna varierar mellan inriktningarna och f\u00f6ljer ofta den verksamhet man jobbar i."}