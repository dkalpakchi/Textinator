{"text": "De flesta arbetsterapeuter arbetar inom \u00e4ldre- och funktionshinderomsorgen samt p\u00e5 sjukhus och v\u00e5rdcentraler, antingen i offentlig eller privat regi. Det finns ocks\u00e5 arbetsterapeuter som arbetar inom Arbetsf\u00f6rmedlingen, F\u00f6rs\u00e4kringskassan, skolan eller p\u00e5 privata f\u00f6retag.\n\n### Arbetsuppgifter\n\nArbetsterapeutens jobb ser olika ut beroende p\u00e5 vilka \u00f6nskem\u00e5l, f\u00f6ruts\u00e4ttningar och behov som personen har. Det kan handla om exempelvis att ta tillvara och utveckla fysiska, psykiska och sociala funktioner, vanor och roller. Det kan \u00e4ven handla om milj\u00f6inriktade \u00e5tg\u00e4rder som att anpassa bostad, arbetsplats eller skola.\n\nFokus i arbetsterapeutens arbete \u00e4r att m\u00f6jligg\u00f6ra f\u00f6r m\u00e4nniskor som p\u00e5 grund av skada, sjukdom, funktionsneds\u00e4ttning eller av andra anledningar har nedsatt f\u00f6rm\u00e5ga att klara sina dagliga aktiviteter g\u00e4llande exempelvis personlig v\u00e5rd, arbete eller fritid. Arbetsterapi kan ocks\u00e5 mildra de sv\u00e5righeter som f\u00f6ljer av \u00e5ldrande.\n\nArbetsterapeuten arbetar med personen individuellt eller i grupp. Ofta sker arbetet i team med andra yrkesgrupper. En viktig del i arbetsterapeutens arbete \u00e4r att prova ut och anpassa olika tekniska hj\u00e4lpmedel som kan underl\u00e4tta tillvaron, exempelvis rullstol. I arbetsterapeutens arbetsuppgifter ing\u00e5r ocks\u00e5 handledning och st\u00f6d till annan v\u00e5rdpersonal och anh\u00f6riga.\n\nArbetsterapeuter kan ocks\u00e5 arbeta p\u00e5 samh\u00e4llsniv\u00e5, till exempel med planering av offentliga milj\u00f6er och kollektivtrafik f\u00f6r att \u00f6ka delaktigheten f\u00f6r personer med funktionsneds\u00e4ttning i samh\u00e4llet."}