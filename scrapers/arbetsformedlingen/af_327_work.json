{"text": "## Reseledare\n\nReseledaren kan vara stationerad p\u00e5 en ort i utlandet eller resa med grupper p\u00e5 rundresor i ett eller flera l\u00e4nder. Som reseledare i Sverige kan man ocks\u00e5 leda gruppresor med buss, t\u00e5g, b\u00e5t eller annat transportmedel.\n\n### Arbetsuppgifter\n\nReseledarens uppgift att vara tillg\u00e4nglig f\u00f6r kunder. Det kan vara p\u00e5 hotell, call center, servicekontor eller i samband med en aktivitet/utflykt. Om en kund blir sjuk eller r\u00e5kar ut f\u00f6r en pl\u00f6tslig och ov\u00e4ntad h\u00e4ndelse \u00e4r reseledarens tillg\u00e4nglighet extra viktig. Det kan bli din uppgift att se till att kunden f\u00e5r hj\u00e4lp hos l\u00e4kare och polis. \n\nReseledaren guidar, ger allm\u00e4n information om l\u00e4nder och omr\u00e5den som bes\u00f6ks och ser till att alla arrangemang utf\u00f6rs enligt resplanen. Man ansvarar f\u00f6r att luncher och middagar bokas, har kontakt med hotellen, olika sev\u00e4rdheter, som t.ex. mus\u00e9er, och turist-/lokalguider. \n\nDet \u00e4r ocks\u00e5 reseledaren som har det totala ansvaret under resan och d\u00e4rmed ocks\u00e5 ansvaret f\u00f6r resv\u00e4gen och att hitta fram till olika platser. Man kan ocks\u00e5 leda en gruppresa som reser med flyg. F\u00f6r reseledare som leder rundtursresor i utlandet eller f\u00f6r utl\u00e4ndska turister i Sverige kan titeln Tour Manager anv\u00e4ndas. Om man arbetar utomlands \u00e4r arbetsf\u00f6rh\u00e5llandena andra \u00e4n i Sverige och man m\u00e5ste kunna anpassa sig till andra milj\u00f6er och seder.\n\nEn del reseledare \u00e4r specialiserade p\u00e5 s\u00e4rskilda uppgifter som till exempel golf (golfv\u00e4rd), fritidsaktiviteter (aktivitetsledare) eller att ta hand om barn i s\u00e4rskilda barnklubbar. P\u00e5 st\u00f6rre resm\u00e5l kan det finnas reseledare som arbetar enbart med ekonomisk redovisning och hotellbokning.\n\nPlatschefen har det \u00f6vergripande ansvaret f\u00f6r verksamheten p\u00e5 resm\u00e5let och leder den \u00f6vriga personalens arbete. Platschefen har ocks\u00e5 kontakt med den lokala agenten, myndigheter, bussbolag och andra organisationer p\u00e5 plats."}