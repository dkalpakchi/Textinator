{"text": "Som flygplatskontrollant \u00e4r man oftast anst\u00e4lld hos ett bevakningsf\u00f6retag, beroende p\u00e5 vilken flygplats man arbetar p\u00e5.\n\n### Arbetsuppgifter&nbsp;\n\nEn flygplatskontrollant har till uppgift att skydda passagerare, bes\u00e4ttning, markpersonal och allm\u00e4nhet fr\u00e5n olagliga handlingar. Med olagliga handlingar menas till exempel flygplatssabotage, kapningar och gisslantagningar.\n\nI arbetet ing\u00e5r bland annat att kontrollera bagage och ha hand om s\u00e4kerhetskontrollen som alla passagerare m\u00e5ste g\u00e5 igenom. Vid behov kroppsvisiterar man personer. Flygplatskontrollanten ska se till att personer inte har med sig n\u00e5gra f\u00f6rem\u00e5l som kan hota flygs\u00e4kerheten, s\u00e5 som vapen eller spr\u00e4ng\u00e4mnen. Flygplatskontrollanten har r\u00e4tt att avvisa eller avl\u00e4gsna personer som inte genomg\u00e5r s\u00e4kerhetskontrollen ordentligt.\n\nTill sin hj\u00e4lp i arbetet har flygplatskontrollanten bland annat r\u00f6ntgenmaskiner och metalldetektorer. Utrustningen kontrolleras regelbundet av flygplatskontrollanten. \n\nFlygplatskontrollanten ska ha kunskap om hotbilder, terrorism, g\u00e4rningsmannaprofiler, vapen och spr\u00e4nganordningar. Flygplatskontrollanten har ett n\u00e4ra samarbete med polisen. Om n\u00e5gon misst\u00e4nks f\u00f6r brott tillkallas alltid polis. \n\nEftersom flyg avg\u00e5r dygnet runt och p\u00e5 helger \u00e4r det vanligt att arbeta skift och oregelbundna tider."}