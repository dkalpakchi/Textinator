{"text": "## Platts\u00e4ttare\n\nDe flesta platts\u00e4ttare arbetar i sm\u00e5, renodlade platts\u00e4ttarf\u00f6retag med ett f\u00e5tal anst\u00e4llda. Det finns ocks\u00e5 f\u00f6retag som har andra yrkesgrupper anst\u00e4llda, exempelvis golvl\u00e4ggare och murare. En del st\u00f6rre byggf\u00f6retag kan ocks\u00e5 ha platts\u00e4ttare anst\u00e4llda.\n\n### Arbetsuppgifter\n\nPlatts\u00e4ttarens arbetsuppgifter \u00e4r att montera kakel, klinker, konstbetongplattor och mosaik p\u00e5 v\u00e4ggar och golv. Platts\u00e4ttare arbetar framf\u00f6rallt med renoveringar, men ocks\u00e5 med nyproduktion av bost\u00e4der och lokaler. Uppdragen handlar ofta om att renovera badrum, k\u00f6k och andra ytor hos privatpersoner. Det kan \u00e4ven vara st\u00f6rre uppdrag som platts\u00e4ttning av bilhallar och badhus.\n\nDet ing\u00e5r mycket planering och f\u00f6rberedelser d\u00e4r m\u00e4tning av ytor \u00e4r en viktig uppgift. F\u00f6re monteringen av plattor g\u00f6r platts\u00e4ttaren ett omfattande och noggrant underarbete som inneh\u00e5ller m\u00e5nga moment inom rivning och uppbyggnad. En viktig del av arbetet \u00e4r att l\u00e4gga t\u00e4tskikt (fuktisolering) p\u00e5 v\u00e4ggar och golv enligt s\u00e4rskilda f\u00f6reskrifter.\n\nI v\u00e5trumsrenovering ing\u00e5r ibland att flytspackla golv f\u00f6r att f\u00e5 till r\u00e4tt fall mot golvbrunnen. N\u00e4r underarbetet \u00e4r klart s\u00e4tts plattorna p\u00e5 f\u00e4stmassa enligt ett m\u00f6nster utifr\u00e5n en ritning. Det kan vara diagonala m\u00f6nster eller s\u00e4rskilda inslag av plattor med annan f\u00e4rg eller form.\n\nPlatts\u00e4ttaren har mycket kundkontakter, men oftast finns en arbetsledare som h\u00e5ller i den \u00f6vergripande kontakten med best\u00e4llaren. God materialk\u00e4nnedom \u00e4r viktig eftersom platts\u00e4ttaren arbetar med m\u00e5nga olika typer av keramiska material.\n\n### Arbetsmilj\u00f6\n\nPlatts\u00e4ttare arbetar oftast inomhus och har till stor del ett sj\u00e4lvst\u00e4ndigt arbete. Det f\u00f6rekommer att man jobbar i mindre arbetslag vid rivning och uppbyggnad. Monteringen av plattorna utf\u00f6r platts\u00e4ttaren sj\u00e4lv. God grundfysik underl\u00e4ttar arbetet i vissa situationer, men det finns m\u00e5nga hj\u00e4lpmedel att anv\u00e4nda.\n\n### Arbetstider\n\nPlatts\u00e4ttare arbetar oftast dagtid under vardagar."}