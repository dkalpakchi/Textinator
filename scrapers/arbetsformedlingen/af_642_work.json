{"text": "## Sp\u00e5rsvetsare\n\nJ\u00e4rnv\u00e4gsteknisk svetsning \u00e4r ett kvalificerat arbete. Avancerat st\u00e5l ska fogas samman och repareras samtidigt som kraven p\u00e5 kvalitet och utf\u00f6rande \u00e4r v\u00e4ldigt h\u00f6ga. Dagens t\u00e5gtrafik med tr\u00e4ngsel p\u00e5 sp\u00e5ren, h\u00f6ga hastigheter och tunga laster st\u00e4ller h\u00f6ga krav p\u00e5 sp\u00e5rets uppbyggnad och komponenter, och att det underh\u00e5lls p\u00e5 r\u00e4tt s\u00e4tt. Det \u00e4r fr\u00e4mst tre olika svetsmetoder som anv\u00e4nds inom j\u00e4rnv\u00e4gen;\n\nTermitsvetsning \u00e4r den \u2013 i Sverige - vanligaste svetsmetoden f\u00f6r att skarva r\u00e4ls. Metoden bygger p\u00e5 en kemisk reaktion d\u00e4r en form byggs runt r\u00e4ls\u00e4ndarna som ska fogas samman med hj\u00e4lp av flytande st\u00e5l.   \nFormsvetsning \u00e4r en annan typ av skarvsvetsning som blir mer och mer s\u00e4llsynt inom j\u00e4rnv\u00e4gsbranschen. Metoden bygger p\u00e5 skarvning med \u201dvanliga\u201d handsvetselektroder och en elektrisk str\u00f6mk\u00e4lla -b\u00e5gssvetsning. \n\nP\u00e5svetsning anv\u00e4nds vid \u00e5teruppbyggnad av slitet material p\u00e5 r\u00e4ls och r\u00e4lskorsningar. Det st\u00e4ller h\u00f6ga krav p\u00e5 noggrannhet och svetsskicklighet eftersom r\u00e4ls och r\u00e4lskorsningar ska \u00e5terst\u00e4llas till ursprunglig form och h\u00e5llfasthet. P\u00e5svetsning g\u00f6rs med traditionella metoder s\u00e5som b\u00e5gsvetsning samt halvautomatisk svets med r\u00f6rtr\u00e5d.\n\n### Arbetsmilj\u00f6\n\nSom sp\u00e5rsvetsare arbetar man i arbetslag, tillsammans med \u00f6vriga yrkesm\u00e4n inom j\u00e4rnv\u00e4g.\n\nSp\u00e5rsvetsare arbetar utomhus i ur och skur, ofta nattetid och ibland \u00e4ven p\u00e5 helger d\u00e5 trafiken st\u00e4ngts av. De sp\u00e5rsvetsare som jobbar med drift- och underh\u00e5ll kan ha beredskap i hemmet efter arbetstidens slut, f\u00f6r att snabbt kunna rycka ut p\u00e5 felavhj\u00e4lpning."}