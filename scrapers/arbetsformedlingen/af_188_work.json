{"text": "Kallsk\u00e4nkor arbetar inom hotell- och restaurangn\u00e4ringen. Kallsk\u00e4nkor finns idag mest p\u00e5 exklusiva, st\u00f6rre restauranger eller p\u00e5 hotell. Allt oftare \u00e4r det en f\u00f6ruts\u00e4ttning att man beh\u00e4rskar b\u00e5de det kalla och det varma k\u00f6ket f\u00f6r att f\u00e5 arbete som kallsk\u00e4nka.\n\n### Arbetsuppgifter\n\nArbetsuppgifterna varierar beroende p\u00e5 var man arbetar. Kallsk\u00e4nkor arbetar med att tillaga kalla r\u00e4tter. Det kan till exempel vara f\u00f6rr\u00e4tter, sallader och desserter samt sm\u00f6rg\u00e5sar och r\u00e4tter till sm\u00f6rg\u00e5sbord. Att baka kan ocks\u00e5 ing\u00e5 i jobbet.\n\nEn del av jobbet best\u00e5r av att planera och f\u00f6rbereda det man ska tillaga. Man har ansvar f\u00f6r att ber\u00e4kna \u00e5tg\u00e5ng p\u00e5 r\u00e5varor och best\u00e4lla hem dem, liksom att planera matsedeln f\u00f6r de kalla r\u00e4tterna. Kallsk\u00e4nkor har ett kreativt och skapande arbete d\u00e4r det \u00e4r bra att vara intresserad av att testa olika smakkombinationer. Man ska ocks\u00e5 presentera maten p\u00e5 ett tilltalande s\u00e4tt n\u00e4r den ska serveras till g\u00e4sterna. \n\nHygien \u00e4r viktig i ett k\u00f6k. Arbetsplatsen ska vara ren och hygienisk och livsmedel m\u00e5ste hanteras p\u00e5 ett korrekt s\u00e4tt. Det \u00e4r viktigt att ha kunskap om ingredienserna i maten, s\u00e5 att g\u00e4ster som till exempel har en allergi kan f\u00e5 information om vad maten inneh\u00e5ller. \n\nUnder perioder kan tempot i k\u00f6ket vara h\u00f6gt. Det \u00e4r bra att trivas \u00e4ven n\u00e4r det \u00e4r mycket att g\u00f6ra. Kallsk\u00e4nkor arbetar i arbetslag med andra i k\u00f6ket. D\u00e4rf\u00f6r \u00e4r det viktigt att kunna samarbeta med \u00f6vrig k\u00f6kspersonal och med serveringspersonalen.\n\nP\u00e5 st\u00f6rre restauranger finns ofta en kallsk\u00e4nkschef. Kallsk\u00e4nkschefen \u00e4r arbetsledare och deltar i det dagliga arbetet. En kallsk\u00e4nkschef best\u00e4ller varor och kan ocks\u00e5 ha hand om planeringen av matsedel.\n\n### Arbetstider\n\nArbetstiderna varierar beroende p\u00e5 var man arbetar. En del kallsk\u00e4nkor arbetar dagtid men oftast har man schemalagda arbetstider med kv\u00e4lls- och helgarbete."}