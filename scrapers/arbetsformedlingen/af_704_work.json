{"text": "Mont\u00f6rer av tr\u00e4produkter arbetar p\u00e5 stora och sm\u00e5 f\u00f6retag inom tr\u00e4industrin. Man kan ocks\u00e5 vara anst\u00e4lld p\u00e5 ett bemanningsf\u00f6retag och arbeta som inhyrd personal p\u00e5 en tr\u00e4industri. \n\n### Arbetsuppgifter\n\nMont\u00f6rer av tr\u00e4produkter arbetar med seriem\u00e4ssig tillverkning d\u00e4r komponenter av tr\u00e4 s\u00e4tts samman till olika produkter. Det kan till exempel vara m\u00f6bler, f\u00f6nster, trappor eller byggelement, som till exempel hela v\u00e4ggar och golv till hus. \n\nVanliga arbetsuppgifter kan vara att utifr\u00e5n en ritning montera ihop en produkt, det kan \u00e4ven ing\u00e5r till exempel stoppning eller packning vid olika arbetsstationer. Man s\u00e4tter p\u00e5 beslag, g\u00e5ngj\u00e4rn, l\u00e5s och andra detaljer. \n\nArbetet kan b\u00e5de ske manuellt, men ocks\u00e5 vid maskiner av olika slag s\u00e5som slipmaskiner. Som mont\u00f6r kan man till exempel arbeta bredvid en maskin som fr\u00e4ser h\u00e5l f\u00f6r g\u00e5ngj\u00e4rn eller passa en maskin som sk\u00f6ter delar av monteringen. Man kan ocks\u00e5 arbeta med manuell montering och d\u00e5 anv\u00e4nda handverktyg f\u00f6r att finjustera och finslipa produkten.\n\nP\u00e5 m\u00e5nga arbetsplatser arbetar mont\u00f6rerna i ett arbetslag tillsamman med andra och d\u00e4r man v\u00e4xlar mellan de olika arbetsuppgifterna. Alla i gruppen m\u00e5ste kunna l\u00e4sa ritningar och arbetsinstruktioner. \n\n### Arbetstider \n\nArbetstiderna \u00e4r i normala fall dagtid, men skiftarbete f\u00f6rekommer."}