{"text": "De flesta arbetsf\u00f6rmedlare arbetar p\u00e5 lokala kontor runt om i landet och m\u00f6ter arbetss\u00f6kande och arbetsgivare i kundmottagningen eller via bokade bes\u00f6k. P\u00e5 Arbetsf\u00f6rmedlingen kundtj\u00e4nst sker kontakten med arbetss\u00f6kande och arbetsgivare via telefon, e-post och Internet.\n\n### Arbetsuppgifter\n\nArbetsf\u00f6rmedlarens uppdrag \u00e4r att via matchning sammanf\u00f6ra arbetsgivare som s\u00f6ker arbetskraft med arbetss\u00f6kande som s\u00f6ker arbete. Matchningen omfattar flera olika former av m\u00f6ten med arbetsgivare och arbetss\u00f6kande. F\u00f6rmedlaren har bland annat IT-verktyg till sin hj\u00e4lp f\u00f6r att s\u00f6ka efter kandidater till en given platsannons eller till att hitta platsannonser som ligger n\u00e4ra en s\u00f6kandes profil. Matchningen kan ocks\u00e5 vara v\u00e4gledning till utbildning som i sin tur leder till arbete. Dokumentation \u00e4r en viktig del i arbetet och sker i alla samtal som f\u00f6rs med b\u00e5de arbetsgivare och arbetss\u00f6kande.\n\nN\u00e4r personer skriver in sig p\u00e5 Arbetsf\u00f6rmedlingen g\u00f6r arbetsf\u00f6rmedlaren en kartl\u00e4ggning av hur den personens f\u00f6ruts\u00e4ttningar att komma ut i arbete ser ut. F\u00f6r vissa arbetss\u00f6kande r\u00e4cker det med att ge st\u00f6d och positiv feedback i arbetss\u00f6kandet. I andra fall kr\u00e4vs flera insatser och kartl\u00e4ggningar under en l\u00e4ngre period. En insats kan handla om v\u00e4gledning till utbildning och annat st\u00f6d som hur man skriver CV och f\u00f6rberedelser inf\u00f6r intervjuer.\n\nM\u00f6tet med arbetsgivare \u00e4r en viktig del av arbetsf\u00f6rmedlarens arbete. Det sker b\u00e5de d\u00e5 de beh\u00f6ver rekrytera och mer f\u00f6ruts\u00e4ttningsl\u00f6st f\u00f6r att informera och skapa ett kontaktn\u00e4t. Arbetsf\u00f6rmedlaren beh\u00f6ver ha kunskaper om arbetsmarknad, yrke och utbildning f\u00f6r att kunna ge bra v\u00e4gledning och st\u00f6d.\n\nF\u00f6rutom att st\u00f6dja arbetss\u00f6kande och arbetsgivare har f\u00f6rmedlaren ett uppf\u00f6ljningsansvar. Det kan handla om att f\u00f6lja upp en praktikplats och se till att den ger merv\u00e4rde till b\u00e5de arbetss\u00f6kande och arbetsgivare. Andra ansvarsuppgifter kan vara att st\u00f6dja den arbetss\u00f6kande att uppfylla de villkor som st\u00e4lls i arbetsl\u00f6shetsf\u00f6rs\u00e4kringen och att tydligg\u00f6ra vilka krav som st\u00e4lls."}