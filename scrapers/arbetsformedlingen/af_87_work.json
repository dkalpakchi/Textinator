{"text": "Fastighetsm\u00e4klare \u00e4r vanligtvis anst\u00e4llda hos en fastighetsm\u00e4klarbyr\u00e5. Man kan ocks\u00e5 vara egen f\u00f6retagare, antingen under eget namn eller med franchiseavtal d\u00e5 man k\u00f6per in sig i ett namngivet och skr\u00e4ddarsytt marknadsavtal f\u00f6r m\u00e4klare. \n\n### Arbetsuppgifter\n\n\u00c4ven om det oftast \u00e4r s\u00e4ljaren som ger fastighetsm\u00e4klaren uppdrag ska fastighetsm\u00e4klaren vara en opartisk mellanman mellan k\u00f6pare och s\u00e4ljare. Man kan f\u00e5 i uppdrag att sk\u00f6ta f\u00f6rs\u00e4ljningen av ett hus eller att hitta en bostadsr\u00e4tt som en kund \u00e4r intresserad av att k\u00f6pa. Man ska ge parterna de r\u00e5d och upplysningar som beh\u00f6vs f\u00f6r att kunna genomf\u00f6ra aff\u00e4ren. \n\nVid f\u00f6rs\u00e4ljning \u00e4r det m\u00e4klarens skyldighet att kontrollera vem som \u00e4ger och har r\u00e4tt att f\u00f6rfoga \u00f6ver objektet. M\u00e4klaren ska ocks\u00e5 ta fram fastighetsbeteckning, byggnadens \u00e5lder, storlek och byggnadss\u00e4tt, samt erbjuda en boendekalkyl. Ofta sker kontakt med fotografer, besiktningsm\u00e4n och andra samarbetspartners som kan vara behj\u00e4lpliga under f\u00f6rmedlingsprocessen. Information sammanst\u00e4lls och publiceras i tryck och oftast p\u00e5 internet, samt ges till intresserade vid visning. I uppdraget ing\u00e5r oftast ocks\u00e5 att visa objektet f\u00f6r intresserade och d\u00e4refter hantera budgivningar. N\u00e4r s\u00e4ljare och k\u00f6pare \u00e4r \u00f6verens sk\u00f6ter m\u00e4klaren kontraktsskrivningen och \u00f6verl\u00e5telsen av objektet. Ofta hj\u00e4lper m\u00e4klaren \u00e4ven s\u00e4ljaren med f\u00f6rs\u00e4ljningsdeklarationen efter genomf\u00f6rd f\u00f6rs\u00e4ljning.\n\nFastighetsm\u00e4klare kan vara specialiserade p\u00e5 en viss marknad eller vissa typer av objekt exempelvis bostadsr\u00e4tter, g\u00e5rdar eller kommersiella fastigheter. Tv\u00e5 andra vanliga specialiseringar \u00e4r att s\u00e4lja fritidshus i Sverige till utl\u00e4ndska k\u00f6pare eller f\u00f6rmedla k\u00f6p av semesterbost\u00e4der i utlandet \u00e5t svenskar.\n\nVisningar sker ofta d\u00e5 m\u00e5nga \u00e4r lediga fr\u00e5n sina jobb. D\u00e4rf\u00f6r \u00e4r arbete p\u00e5 kv\u00e4llar och helger vanligt."}