{"text": "## Controller\n\nEn controller kan arbeta i alla typer av organisationer. Det kan vara allt fr\u00e5n mindre privata f\u00f6retag till globala koncerner eller offentliga verksamheter. \n\n### Arbetsuppgifter\n\nControllern arbetar med analyser av en verksamhet utifr\u00e5n olika perspektiv f\u00f6r att den st\u00e4ndigt ska f\u00f6rb\u00e4ttras och n\u00e5 resultat. Det finns tv\u00e5 huvudinriktningar p\u00e5 controllerns arbete. \n\nEn finansiell controller har som fr\u00e4msta uppgift att analysera d\u00e5tid och nul\u00e4ge i ekonomiska siffror. Att kunna l\u00e4sa av resultat- och m\u00e5luppfyllnad och sedan rapportera till ledning samt till \u00f6vriga i organisationen \u00e4r det viktigaste. Ledningen ska kunna f\u00e5 en bra bild av hur nul\u00e4get \u00e4r f\u00f6r att f\u00f6rst\u00e5 framtiden. En annan titel \u00e4r accounting controller.\n\nEn verksamhetscontroller \u00e4r mer inriktad p\u00e5 framtiden. Hen g\u00f6r analyser av f\u00f6ruts\u00e4ttningar f\u00f6r en framg\u00e5ngsrik verksamhet utifr\u00e5n flera olika perspektiv. Det kan till exempel handla om hur marknaden utvecklas, nya lagar som p\u00e5verkar eller om kvalitet. Analysen ska hj\u00e4lpa ledningen att ta fram strategier p\u00e5 kort och l\u00e5ng sikt. Inom privat sektor kallas man d\u00e5 ofta f\u00f6r business controller. \n\nUnderlagen till analyserna samlas in b\u00e5de inom och utanf\u00f6r f\u00f6retaget. Det ing\u00e5r i arbetet att h\u00e5lla sig uppdaterad p\u00e5 vad som h\u00e4nder i omv\u00e4rlden som kan p\u00e5verka verksamheten p\u00e5 olika s\u00e4tt. Det beh\u00f6vs \u00e4ven ett n\u00e4ra samarbete med m\u00e5nga andra yrkesgrupper f\u00f6r att dra r\u00e4tt slutsatser. Controllern beh\u00f6ver d\u00e4rf\u00f6r ha bra kontakter b\u00e5de inom och utanf\u00f6r verksamheten. Ibland arbetar hen \u00e4ven utanf\u00f6r landets gr\u00e4nser.\n\nAtt presentera det man kommit fram till s\u00e5 att alla f\u00f6rst\u00e5r \u00e4r en viktig uppgift f\u00f6r controllern. Controllern \u00e4r p\u00e5drivande f\u00f6r att f\u00e5 hela verksamheten till att g\u00e5 fr\u00e5n ord till praktisk handling. \n\nI ett mindre f\u00f6retag g\u00e5r ofta de tv\u00e5 rollerna som beskrivs ovan ihop. Controlleryrket har utvecklats mot att bli mer styrande och n\u00e4ra ledningen i verksamheten. Nya omr\u00e5den kommer hela tiden till, h\u00e5llbarhet \u00e4r ett exempel som en controller kan beh\u00f6va titta p\u00e5."}