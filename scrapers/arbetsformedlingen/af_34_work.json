{"text": "## Betongarbetare\n\nBetongarbetare \u00e4r vanligtvis anst\u00e4llda hos bygg- och anl\u00e4ggningsf\u00f6retag.\n\n### Arbetsuppgifter\n\nBetongarbetare arbetar med att bygga form, armera, gjuta och efterbehandla betongkonstruktioner. Oftast arbetar man med huskonstruktioner, en vanlig arbetsuppgift \u00e4r att gjuta och armera betongplattor till husgrunder. \u00c4ven anl\u00e4ggning av v\u00e4gar och broar ing\u00e5r i arbetet. Betongarbetaren gjuter ocks\u00e5 betonggolv.\n\nVid armeringsarbetet anv\u00e4nder betongarbetaren armeringsj\u00e4rn och armeringsn\u00e4t som s\u00e4tts upp enligt en ritning. Armering anv\u00e4nds f\u00f6r att f\u00f6rst\u00e4rka betongkonstruktionen. Gjutning \u00e4r n\u00e4sta steg i arbetet. Det \u00e4r en tillverkningsteknik som inneb\u00e4r att flytande betong h\u00e4lls i en gjutform och stelnar.\n\nBetongen levereras f\u00e4rdigblandad i en roterande maskin till byggarbetsplatsen. Betongarbetarens uppgift \u00e4r att se till att betongen pumpas ut i formen. Under gjutningen vibrerar man betongen f\u00f6r att det inte ska bli n\u00e5gra luftbl\u00e5sor, men det finns ocks\u00e5 sj\u00e4lvkompakterande betong som inte beh\u00f6ver vibreras. N\u00e4r betongen \u00e4r gjuten efterbehandlas ytan p\u00e5 olika s\u00e4tt.\n\nVid arbete med prefabricerad betong levereras f\u00e4rdiga betongelement till byggarbetsplatsen och betongarbetarens uppgift \u00e4r d\u00e5 att montera och f\u00e4sta dessa p\u00e5 plats. Det blir allt vanligare att betongelement f\u00f6rtillverkas p\u00e5 fabrik, exempelvis v\u00e4ggar och pelare.\n\n### Arbetsmilj\u00f6\n\nP\u00e5 st\u00f6rre byggarbetsplatser ing\u00e5r betongarbetare i arbetslag med andra yrkesgrupper, oftast tr\u00e4arbetare. Arbetet sker ofta utomhus och ibland p\u00e5 h\u00f6ga h\u00f6jder. Betongarbetare arbetar ofta inom en region d\u00e4r uppdragen f\u00f6rl\u00e4ggs p\u00e5 olika platser, resor till och fr\u00e5n arbetet \u00e4r d\u00e4rf\u00f6r vanligt. Arbetet kan vara fysiskt kr\u00e4vande, men betongpumpar och byggkranar underl\u00e4ttar arbetet."}