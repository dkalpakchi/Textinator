{"text": "## Arkitekt\n\nM\u00e5nga arkitekter arbetar p\u00e5 privata arkitekt- eller konsultf\u00f6retag. Arkitekter kan ocks\u00e5 arbeta inom byggnads- och fastighetsbolag eller driva eget f\u00f6retag.\n\n### Arbetsuppgifter\n\nArkitekter skissar och modellerar p\u00e5 allt fr\u00e5n rum och byggnader till parker och st\u00e4der. En vanlig arbetsuppgift \u00e4r att projektera, det vill s\u00e4ga f\u00f6rbereda ett byggnadsprojekt genom att ta fram f\u00f6rslag f\u00f6r hur slutresultatet ska se ut. Arkitekten har ofta stor kreativ frihet, men beh\u00f6ver ta h\u00e4nsyn till olika tekniska, ekonomiska och milj\u00f6m\u00e4ssiga krav. Det viktigaste \u00e4r att skapa milj\u00f6er som fungerar f\u00f6r de som i slut\u00e4ndan ska vistas d\u00e4r. \n\nVid projektering ber\u00e4knar arkitekten kostnader, skissar och sp\u00e5nar id\u00e9er f\u00f6r att ta fram f\u00f6rslag utefter kundens behov, \u00f6nskem\u00e5l och krav. Arkitektens kunder kan vara privatpersoner, f\u00f6retag eller offentliga verksamheter. Idag arbetar arkitekter mestadels med digitala verktyg. I dessa program tas modeller och ritningar fram som kan visas upp f\u00f6r kunder och anv\u00e4ndas vid kommande byggnation.\n\nSom nyutbildad arkitekt \u00e4r det vanligt att under de f\u00f6rsta \u00e5ren prova p\u00e5 alla delar i yrket tillsammans med en erfaren arkitekt. Arbetsuppgifterna f\u00f6r en nyutbildad arkitekt \u00e4r ofta mindre och enklare. Det kan exempelvis vara att rita pentryn och k\u00f6ksutst\u00e4llningar eller arbeta med f\u00e4rgs\u00e4ttning och fasader. Allt eftersom blir ansvarsomr\u00e5dena st\u00f6rre och mer komplexa. F\u00f6r att kunna arbeta sj\u00e4lvst\u00e4ndigt som arkitekt kr\u00e4vs vanligen flera \u00e5rs erfarenhet av praktiskt arbete."}