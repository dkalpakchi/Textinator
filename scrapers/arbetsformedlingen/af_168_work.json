{"text": "## Idrottsl\u00e4rare\n\nI idrotts\u00e4mnet undervisas eleverna i att utvecklas inom b\u00e5de lagidrotter och individuella idrotter samt genom andra motoriska och fysiska aktiviteter. Idrottsl\u00e4raren instruerar, visar hur \u00f6vningarna ska g\u00e5 till, och r\u00e4ttar n\u00e4r eleverna g\u00f6r fel. I de tidigaste \u00e5rskurserna \u00e4r \u00f6vningarna mer i form av lek, i senare \u00e5rskurser kommer mer av teknik- och taktiktr\u00e4ning in.&nbsp;\n\n### Arbetsuppgifter&nbsp;\n\nDet \u00e4r idrottsl\u00e4rarens uppgift att v\u00e4cka elevernas intresse f\u00f6r en allsidig tr\u00e4ning utifr\u00e5n sina f\u00f6ruts\u00e4ttningar s\u00e5 att de utvecklar sin motorik och sin k\u00e4nsla f\u00f6r rytm. I lagidrotterna tr\u00e4nar idrottsl\u00e4raren eleverna att samarbeta mot ett gemensamt m\u00e5l. F\u00f6rutom att ge kunskaper ska idrottsl\u00e4raren ocks\u00e5 v\u00e4cka intresse f\u00f6r fysisk tr\u00e4ning och stimulera eleverna att forts\u00e4tta med regelbunden tr\u00e4ning ocks\u00e5 efter skoltiden. Idrottsl\u00e4raren informerar om hur man sk\u00f6ter sin kropp, om hur viktig fysisk tr\u00e4ning \u00e4r f\u00f6r h\u00e4lsan och hur man kan f\u00f6rebygga framtida arbetsskador. F\u00f6r elever som har skador eller handikapp f\u00e5r idrottsl\u00e4raren ofta g\u00f6ra upp individuella program d\u00e4r eleverna jobbar med de delar av kroppen som \u00e4r friska.\n\nIdrottsl\u00e4raren planerar undervisningen, f\u00f6rbereder lektionerna och ansvarar f\u00f6r att dokumentera elevernas utveckling. Till arbetsuppgifterna kan h\u00f6ra att planera och leda skolans friluftsverksamhet. Idrottsl\u00e4raren samarbetar med \u00f6vriga l\u00e4rare till exempel f\u00f6r att ordna temadagar och n\u00e4r det g\u00e4ller friluftsverksamheten. Framf\u00f6rallt i grundskolan arbetar man ofta i arbetslag och planerar undervisningen i samverkan med de \u00f6vriga l\u00e4rarna i arbetslaget.\n\nIdrottsl\u00e4raren kan ha ett s\u00e4rskilt ansvar f\u00f6r en grupp elever. D\u00e5 h\u00e5lls utvecklingssamtal med eleven och f\u00f6r\u00e4ldrarna d\u00e4r elevens studieresultat och sociala situation g\u00e5s igenom.\n\n### Arbetsmilj\u00f6&nbsp;\n\nL\u00e4rare undervisar ett visst antal timmar per vecka. Sedan tillkommer tid f\u00f6r f\u00f6rberedelser, l\u00e4rarkonferenser, f\u00f6r\u00e4ldram\u00f6ten med mera. Det h\u00e4nder att idrottsl\u00e4rare undervisar i flera skolor och m\u00e5ste f\u00f6rflytta sig mellan dessa under dagen."}