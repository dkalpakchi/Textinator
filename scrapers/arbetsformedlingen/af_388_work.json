{"text": "Tandsk\u00f6terskor arbetar p\u00e5 tandv\u00e5rdsmottagningar inom Folktandv\u00e5rden eller hos privata tandv\u00e5rdskliniker. En del tandsk\u00f6terskor arbetar med sjukhustandv\u00e5rd och specialisttandv\u00e5rd.\n\n### Arbetsuppgifter\n\nTandsk\u00f6terskan arbetar i v\u00e5rdteam med tandl\u00e4kare och tandhygienister. Den fr\u00e4msta arbetsuppgiften \u00e4r att assistera vid unders\u00f6kning och behandling av patienter. Tandsk\u00f6terskan f\u00f6rbereder arbetet genom att ta fram och st\u00e4lla i ordning utrustning och arbetsmaterial. En viktig del av arbetet \u00e4r att reng\u00f6ra och sterilisera instrument.\n\nArbetsf\u00f6rdelningen p\u00e5 en tandv\u00e5rdsmottagning ser olika ut beroende p\u00e5 tandsk\u00f6terskans erfarenhet och utbildning. Det kan ocks\u00e5 skilja sig \u00e5t mellan olika mottagningar. Tandl\u00e4karen kan \u00f6verl\u00e5ta en del sj\u00e4lvst\u00e4ndiga arbetsuppgifter till tandsk\u00f6terskan. Det kan handla om att tandsk\u00f6terskan ger bed\u00f6vning, tar r\u00f6ntgenbilder och tandavtryck eller g\u00f6r tillf\u00e4lliga fyllningar. \n\nEn tandsk\u00f6terska arbetar \u00e4ven med f\u00f6rebyggande tandv\u00e5rd och tandh\u00e4lsoinformation. Tandsk\u00f6terskan kan ha kontakt med barn i f\u00f6rskolan och skolan, d\u00e4r de bland annat informerar om tandv\u00e5rd och sk\u00f6ter fluorsk\u00f6ljning.\n\nI arbetet ing\u00e5r ofta administrativa uppgifter. Det kan inneb\u00e4ra att ta emot patienter och telefonsamtal i klinikens reception. Tandsk\u00f6terskan kallar patienter till behandling, bokar nya tider och tar betalt. \u00c4ven fakturering och journalhantering ing\u00e5r i arbetet. Att sk\u00f6ta ink\u00f6p kan ocks\u00e5 vara en del av jobbet. Datorvana \u00e4r viktigt eftersom administrativa IT-system anv\u00e4nds i arbetet.\n\nMed tiden kan tandsk\u00f6terskan vidareutbilda sig till exempelvis ortodontisk\u00f6terska och arbeta med tandreglering eller till operationstandsk\u00f6terska och assistera vid tandkirurgiska operationer.\n\n### Arbetsmilj\u00f6\n\nTandsk\u00f6terskor b\u00f6r ha god fysik d\u00e5 arbetet kan vara anstr\u00e4ngande f\u00f6r axlar och nacke."}