{"text": "## Musiker\n\nMusiker \u00e4r ofta egenf\u00f6retagare som arbetar med frilansuppdrag. Det \u00e4r inte ovanligt att musiker har ett annat jobb vid sidan av musiken. En del musiker kombinerar sitt arbete med att undervisa elever i s\u00e5ng och musik.\n\nArbetsplatserna f\u00f6r musiker varierar. Beroende p\u00e5 inriktning och uppdrag kan arbetsplatserna vara konsert- och operahus, kyrkor, studios, folkparker, nattklubbar och privata tillst\u00e4llningar som br\u00f6llop och dop. Det finns ett antal regionala musikinstitutioner med fasta ensembler, men de anst\u00e4ller ocks\u00e5 frilansande musiker.\n\n### Arbetsuppgifter\n\nMusiker arbetar med att skapa och framf\u00f6ra musik med ett instrument eller med sin r\u00f6st. Det \u00e4r vanligt att musiker skriver sin egen musik. \u00d6vningar och repetitioner \u00e4r en stor del av arbetet. De tillf\u00e4llen d\u00e5 musiker upptr\u00e4der f\u00f6r publik \u00e4r en mindre del av arbetstiden.\n\nVariationen \u00e4r stor n\u00e4r det g\u00e4ller vilken roll en musiker kan ha. Musikern kan spela i ensembler, orkestrar, band eller som solist. Musiker spelar ofta ett eller flera instrument, exempelvis fiol, gitarr, bas eller trummor. S\u00e5ngare anv\u00e4nder sin r\u00f6st som instrument. S\u00e5ngare som sjunger i operak\u00f6rer kallas f\u00f6r korister. K\u00f6rs\u00e5ngare arbetar med olika r\u00f6stl\u00e4gen. De fyra huvudsakliga \u00e4r sopran, alt, tenor och bas.\n\nDet finns m\u00e5nga musikaliska inriktningar f\u00f6r musiker. Huvudinriktningarna \u00e4r klassisk musik, folkmusik och popul\u00e4rmusik. Exempel p\u00e5 popul\u00e4rmusik \u00e4r pop, rock, jazz och dansband.\n\nMusiker kan ocks\u00e5 arbeta som komposit\u00f6r, arrang\u00f6r eller dirigent.\n\nKyrkomusiker spelar och leder s\u00e5ngen vid gudstj\u00e4nster, dop, vigslar och begravningar. Som kyrkomusiker leder man ocks\u00e5 kyrkans k\u00f6rer. M\u00e5nga kyrkomusiker ger lektioner i piano- och orgelspel. Inom Svenska kyrkan kan man som kyrkomusiker arbeta som organist eller kantor.\n\n### Arbetsmilj\u00f6\n\nMusiker arbetar ofta tillsammans med andra musiker och yrkesgrupper. Det st\u00e4ller krav p\u00e5 samarbetsf\u00f6rm\u00e5ga och anpassning till gruppens arbetss\u00e4tt. Ljudniv\u00e5erna kan ibland bli h\u00f6ga, det \u00e4r viktigt att skydda sig f\u00f6r att undvika bullerskador.\n\n### Arbetstider\n\nArbetstiderna varierar. Arbete p\u00e5 kv\u00e4llar och helger \u00e4r vanligt samt arbete utanf\u00f6r hemorten."}