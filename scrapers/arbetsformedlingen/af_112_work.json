{"text": "## Fysiker\n\nFysiker har breda och djupa kunskaper inom fysik och matematik. Arbetsmarknaden \u00e4r bred. De kan arbeta inom bland annat industri, ekonomi, data och energi. Ofta g\u00f6rs sv\u00e5ra ber\u00e4kningar tillsammans med avancerade datorer och m\u00e4tutrustning.\n\n### Arbetsuppgifter&nbsp;\n\nFysiker har breda och djupa kunskaper i fr\u00e4mst matematik och fysik. Arbetsuppgifterna \u00e4r ofta teoretiska modeller, experimentella m\u00e4tningar eller avancerade ber\u00e4kningar. Eget logiskt t\u00e4nkande, starka ber\u00e4kningsdatorer och avancerad m\u00e4tutrustning anv\u00e4nds ofta. Sv\u00e5ra problem analyseras och ska l\u00f6sas.\n\nInom industrin kan fysiker arbeta med forskning, utveckling, konstruktion och avancerade ber\u00e4kningar. Det kan r\u00f6ra sig om h\u00e5llfasthetsber\u00e4kningar hos olika material, utveckling av elektroniska system och olika till\u00e4mpningar av optik eller laserteknik.&nbsp;\n\nInom det ekonomiska omr\u00e5det anv\u00e4nds fysikernas matematiska kunskaper f\u00f6r att skapa teoretiska modeller f\u00f6r att till exempel f\u00f6rutse hur aktiekurser p\u00e5verkas av olika faktorer.&nbsp;\n\nEnergibranschen och inte minst k\u00e4rnkraftsektorn \u00e4r en viktig arbetsgivare f\u00f6r fysikerna. D\u00e4r handlar jobbet ofta om ber\u00e4kningar, s\u00e5 som att r\u00e4kna ut h\u00e5llfastheten hos reaktorh\u00e4rdarna n\u00e4r de ska renoveras eller byggas om.&nbsp;\n\nFysiker med kunskap inom dataprogrammering kan arbeta vid it- och konsultf\u00f6retag, men \u00e4ven inom industrier och andra f\u00f6retag med att ta fram modelleringar och simulationer p\u00e5 datorn.\n\nEn annan inriktning fysiker kan ta \u00e4r att bli meteorologer. Meteorologer jobbar med att ber\u00e4kna och f\u00f6ruts\u00e4ga v\u00e4der och klimat, b\u00e5de p\u00e5 kort och l\u00e5ng sikt.\n\nNya omr\u00e5den v\u00e4xer fram inom fysikerns arbetsf\u00e4lt, s\u00e5 som nanoteknik och bioteknik, vilket g\u00f6r arbetsmarknaden \u00e4nnu bredare.\n\nFysiker arbetar ofta i projektform tillsammans med experter fr\u00e5n andra omr\u00e5den, s\u00e5 som statistiker, biologer och kemister. Ofta har man arbetsledande uppgifter och planerar arbetet."}