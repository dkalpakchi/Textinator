{"text": "Medicintekniska ingenj\u00f6rer kan arbeta p\u00e5 landstingens medicintekniska avdelningar. De kan ocks\u00e5 arbeta inom den privata sektorn p\u00e5 utvecklingslaboratorier eller industrier.\n\n### Arbetsuppgifter\n\nMedicinteknisk utrustning \u00e4r all den tekniska utrustningen som finns inom sjukv\u00e5rden. Den anv\u00e4nds som hj\u00e4lpmedel f\u00f6r att st\u00e4lla diagnoser och behandla sjukdomar. Exempel \u00e4r stora r\u00f6ntgen-, narkos- och EKG-apparater, men \u00e4ven sm\u00e5 h\u00f6rapparater och blodtrycksmanschetter.\n\nN\u00e5gra exempel p\u00e5 arbetsuppgifter som medicintekniska ingenj\u00f6rer utf\u00f6r:\n\n<ul type=\"circle\"><li>Utveckla och konstruera medicinteknisk utrustning. </li><li>Utf\u00f6ra service, underh\u00e5ll, kalibrering och reparation av medicinteknisk utrustning. </li><li>Utbilda personal och ta fram instruktioner f\u00f6r hur maskinerna ska anv\u00e4ndas. </li><li>Se till att lagar och f\u00f6reskrifter f\u00f6r den medicintekniska utrustningen f\u00f6ljs. </li><li>Upphandling och ink\u00f6p av nya apparater. </li><li>Utreda olyckor orsakade av den tekniska utrustningen. <br/></li></ul>\n\nArbetsuppgifterna varierar mellan olika arbetsplatser samt vilken utbildningsniv\u00e5 man har. Som civilingenj\u00f6r \u00e4r f\u00f6ruts\u00e4ttningarna b\u00e4ttre f\u00f6r att arbeta med utveckling, forskning, projektledning och arbetsledande arbetsuppgifter. H\u00f6gskoleingenj\u00f6rer arbetar ofta mer praktiskt med service, underh\u00e5ll och anv\u00e4ndarsupport. \n\nDet medicintekniska omr\u00e5det \u00e4r mycket brett, men det \u00e4r vanligt att specialisera sig p\u00e5 en typ av utrustning, s\u00e5 som radiologi, dialys, narkos eller laboratoriemedicin.\n\nArbetet inneb\u00e4r mycket samarbete med de som anv\u00e4nder den medicintekniska utrustningen, s\u00e5 som l\u00e4kare, sjuksk\u00f6terskor och undersk\u00f6terskor."}