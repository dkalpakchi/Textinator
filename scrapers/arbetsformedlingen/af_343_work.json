{"text": "Sjuksk\u00f6terskor kan arbeta p\u00e5 m\u00e5nga olika arbetsplatser inom landsting, kommun eller privat verksamhet. Exempel p\u00e5 dessa \u00e4r sjukhus, kommunal \u00e4ldrev\u00e5rd, v\u00e5rd och omsorg f\u00f6r funktionshindrade, v\u00e5rdcentraler samt \u00f6ppenv\u00e5rd.\n\n### Arbetsuppgifter\n\nOmv\u00e5rdnad \u00e4r ett brett kunskapsomr\u00e5de som inneb\u00e4r allt fr\u00e5n h\u00f6gteknologiska insatser p\u00e5 intensivv\u00e5rdsavdelningar och l\u00e4kemedelsbehandlingar till st\u00f6djande samtal med patienter. Det \u00e4r sjuksk\u00f6terskan som leder omv\u00e5rdnadsarbetet och ansvarar f\u00f6r att det organiseras s\u00e5 att varje person f\u00e5r r\u00e4tt v\u00e5rd vid r\u00e4tt tillf\u00e4lle \u00e4ven om det inte \u00e4r sjuksk\u00f6terskan sj\u00e4lv som st\u00e5r f\u00f6r det praktiska utf\u00f6randet. Viktigt \u00e4r ocks\u00e5 att m\u00f6ta personens behov av trygghet och v\u00e4lbefinnande vid unders\u00f6kningar och behandlingar.\n\nN\u00e4r en person skrivs in p\u00e5 ett sjukhus intervjuar sjuksk\u00f6terskan personen kring den aktuella situationen och vilka behov hen har, vilket resulterar i en individuellt dokumenterad omv\u00e5rdnadsplan som f\u00f6ljs under personens tid p\u00e5 avdelningen. Det \u00e4r sjuksk\u00f6terskan som ansvarar f\u00f6r att de planerade \u00e5tg\u00e4rderna utf\u00f6rs och f\u00f6r att effekten av det som ges utv\u00e4rderas och dokumenteras. Sjuksk\u00f6terskan h\u00e5ller ocks\u00e5 i kontakterna med andra v\u00e5rdgivare och yrkesgrupper inom v\u00e5rden, med n\u00e4rst\u00e5ende och sociala myndigheter. Som sjuksk\u00f6terska arbetar man \u00e4ven f\u00f6rebyggande f\u00f6r att fr\u00e4mja h\u00e4lsa genom h\u00e4lsoupplysning och r\u00e5dgivning.\n\nI arbetet ing\u00e5r \u00e4ven att s\u00e4tta dropp, ge injektioner, f\u00f6rdela medicin samt handleda och utbilda studenter och andra i v\u00e5rdteamet. Ibland ing\u00e5r det ocks\u00e5 i arbetet att g\u00f6ra bed\u00f6mningar om en person beh\u00f6ver komma akut eller kan v\u00e4nta och boka en tid f\u00f6r ett senare bes\u00f6k.\n\nSjuksk\u00f6terskor kan ocks\u00e5 \u00e4gna sig \u00e5t forskning, undervisning, att vara chef, arbeta med v\u00e5rdutveckling, h\u00e4lso- och sjukv\u00e5rdsadministration med exempelvis utredningar och IT-fr\u00e5gor."}