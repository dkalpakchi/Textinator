{"text": "## Mont\u00f6r, el-och teleutrustning\n\nMont\u00f6rer av el- och teleutrustning arbetar inom industrin p\u00e5 stora eller sm\u00e5 verkst\u00e4der. Man kan ocks\u00e5 vara anst\u00e4lld p\u00e5 ett bemanningsf\u00f6retag och arbeta som inhyrd personal p\u00e5 ett verkstadsf\u00f6retag. \n\n### Arbetsuppgifter\n\nElektronikmont\u00f6rer arbetar med s\u00e5v\u00e4l montering av elektronik och mekanik som avsyning och sluttestning. Ofta sker arbetet i verkst\u00e4der d\u00e4r automatiseringen \u00e4r h\u00f6g och man anv\u00e4nder automatiska monteringsmaskiner. Elektronikmont\u00f6rer kan ocks\u00e5 arbeta i verkst\u00e4der d\u00e4r de g\u00f6r mer av uppgifterna f\u00f6r hand.\n\nEn elektronikmont\u00f6r arbetar till exempel som kretskortmont\u00f6r. D\u00e5 placerar man ut och l\u00f6der fast elektroniska komponenter p\u00e5 kretskort. Det finns tv\u00e5 metoder, h\u00e5lmontering och ytmontering. Vid ytmontering plockas komponenterna p\u00e5 automatiskt och l\u00f6das i l\u00f6dmaskinen. Oftast ing\u00e5r att testa kretskorten med hj\u00e4lp av datorer och r\u00e4tta till felaktigheter.\n\nMont\u00f6rer av elkraftsprodukter (elkraftsmont\u00f6r) monterar och inreder st\u00e4llverk och elcentraler eller s\u00e4tter samman generatorer, motorer och transformatorer. De skruvar, l\u00f6der, justerar och kontrollerar.   \nAtt bygga en elmotor kan ske utmed en linje. Vissa av momenten, till exempel att koppla kablar i motorn och mycket av hopskruvningen av motorn g\u00f6rs f\u00f6r hand medan man i andra moment har hj\u00e4lp av maskiner eller robotar. \n\nAtt inreda en elcentral efter en kunds \u00f6nskem\u00e5l \u00e4r exempel p\u00e5 en arbetsuppgift som elkraftsmont\u00f6ren utf\u00f6r sj\u00e4lv fr\u00e5n b\u00f6rjan till slut. De plockar ihop de komponenter som ska finnas med och s\u00e4tter s\u00e4kringar, brytare och \u00f6vriga delar p\u00e5 plats. N\u00e4r ledningarna kopplas f\u00f6ljer man ett schema.\n\nKablagemont\u00f6rer arbetar med l\u00f6dning, montering, trimning och med att sk\u00f6ta automatiska maskiner f\u00f6r tillverkning av kablage.\n\nMont\u00f6rer av finmekanik arbetar ofta i renrum med mikroskop. (Renrum \u00e4r en milj\u00f6 d\u00e4r tillverkning eller vetenskaplig forskning bedrivs och som har en kontrollerad niv\u00e5 av f\u00f6roreningar).\n\n### Arbetsmilj\u00f6\n\nP\u00e5 m\u00e5nga arbetsplatser arbetar mont\u00f6rerna i en arbetsgrupp eller en fl\u00f6desgrupp d\u00e4r de v\u00e4xlar mellan de olika arbetsuppgifterna. Alla i gruppen m\u00e5ste kunna l\u00e4sa ritningar och arbetsinstruktioner. \n\n### Arbetstider\n\nArbetet \u00e4r oftast dagtid, men skiftarbete f\u00f6rekommer."}