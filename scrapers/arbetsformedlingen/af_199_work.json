{"text": "De flesta konstn\u00e4rer \u00e4r egna f\u00f6retagare. M\u00e5nga arbetar p\u00e5 eget initiativ med konstn\u00e4rliga projekt. En del arbetar med offentliga gestaltningsuppdrag. F\u00e5 konstn\u00e4rer kan f\u00f6rs\u00f6rja sig p\u00e5 sin konst p\u00e5 heltid. Det \u00e4r vanligt att ha ett annat arbete vid sidan om konstn\u00e4rsyrket. Att undervisa p\u00e5 konstskolor, h\u00e5lla f\u00f6redrag eller arbeta med pedagogiska uppdrag \u00e4r vanliga komplement, men m\u00e5nga arbetar i helt andra yrken.\n\n### Arbetsuppgifter\n\nKonstn\u00e4rer arbetar med m\u00e5nga olika konstformer, uttrycksmedel, tekniker och material f\u00f6r att skapa konst. M\u00e5leri, teckning, grafik och skulptur tillh\u00f6r de traditionella bildkonstformerna. Konstn\u00e4rer arbetar ocks\u00e5 med fotografi, text, ljud, ljus, performance (en form av levande konst som visas live, oftast interagerande med publik), installationer och r\u00f6rlig bild. Det \u00e4r vanligt att konstn\u00e4rer kombinerar eller arbetar med flera olika konstformer. Det konstn\u00e4rliga arbetet utg\u00e5r ifr\u00e5n en id\u00e9 som sedan ska f\u00f6rverkligas. Konstn\u00e4ren s\u00f6ker information och experimenterar med material och tekniker f\u00f6r att gestalta sitt verk.\n\nKonstn\u00e4rer arbetar bland annat med utst\u00e4llningar, visningar av egna och andras verk, offentliga gestaltningsuppdrag och konstn\u00e4rliga projekt samt konstn\u00e4rlig r\u00e5dgivning. Kommuner, landsting och regioner utlyser ibland offentliga gestaltningsuppdrag som konstn\u00e4rer kan s\u00f6ka. Det kan handla om utsmyckning av skolor, sjukhus, tunnelbanestationer, g\u00e5ngstr\u00e5k eller bostadsomr\u00e5den. Det kan vara enskilda verk eller helhetsmilj\u00f6er. Konstn\u00e4rer arbetar \u00e4ven som konsulter och r\u00e5dgivare i s\u00e5dana sammanhang, till exempel i samarbete med arkitekter.\n\nDet f\u00e4rdiga konstverket \u00e4r ett resultat av m\u00e5nga f\u00f6rs\u00f6k, ompr\u00f6vningar och kompromisser. En del konstn\u00e4rer \u00f6verl\u00e5ter de praktiska och tekniska arbetsmomenten till andra f\u00f6r att sj\u00e4lva fungera som arbetsledare eller koordinator.\n\nEftersom m\u00e5nga konstn\u00e4rer \u00e4r egna f\u00f6retagare ing\u00e5r \u00e4ven administration, bokf\u00f6ring, marknadsf\u00f6ring, m\u00f6ten och avtalsskrivning i det dagliga arbetet.\n\n### Arbetsmilj\u00f6\n\nKonstn\u00e4rer arbetar ofta sj\u00e4lvst\u00e4ndigt i en atelj\u00e9 eller verkstad.\n\n### Arbetstid\n\nKonstn\u00e4rer best\u00e4mmer ofta sj\u00e4lv \u00f6ver sin arbetstid."}