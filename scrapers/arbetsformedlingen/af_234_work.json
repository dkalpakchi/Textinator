{"text": "Distributionselektriker kan vara anst\u00e4llda hos elkraftf\u00f6retag eller hos entreprenadf\u00f6retag som jobbar p\u00e5 uppdrag av elkraftf\u00f6retag.\n\n### Arbetsuppgifter\n\nDistributionselektrikerns arbetsuppgifter handlar om att:\n\n### \u25cf Bygga nya kraftledningar\n\n\u25cf Dra och skarva kablar\n\n### \u25cf Underh\u00e5lla, inspektera och reparera eln\u00e4t\n\n\u25cf Fels\u00f6ka och \u00e5tg\u00e4rda fel\n\n### \u25cf Installera elm\u00e4tare i hush\u00e5ll\n\n  \nI jobbet ing\u00e5r att \u00e5tg\u00e4rda akuta fel vid exempelvis str\u00f6mavbrott. I det arbetet har distributionselektrikern kontakt med driftledningscentralen som \u00f6vervakar eln\u00e4tet. Vid ett str\u00f6mavbrott beh\u00f6ver distributionselektrikern vara p\u00e5 plats s\u00e5 snabbt som m\u00f6jligt f\u00f6r att l\u00f6sa problemet s\u00e5 att kunderna f\u00e5r tillbaka str\u00f6mmen.\n\nI underh\u00e5llsarbetet ing\u00e5r att byta ut ledningar och andra delar som blivit f\u00f6r gamla. Distributionselektrikern beh\u00f6ver f\u00f6rst\u00e5 hur eln\u00e4tet \u00e4r uppbyggt, kunna l\u00e4sa ritningar och anv\u00e4nda den information som datasystemen ger f\u00f6r att se vad som \u00e4r fel. Det ing\u00e5r mycket datorarbete i jobbet, \u00e4ven om det till stor del \u00e4r ett praktiskt arbete som sker utomhus vid ledningarna.\n\nEltekniker/kontaktledningsmont\u00f6rer arbetar med str\u00f6mf\u00f6rs\u00f6rjningen av j\u00e4rnv\u00e4g, tunnelbana och sp\u00e5rv\u00e4g. De arbetar med underh\u00e5ll av befintliga ledningar och byggnation av nya ledningar. De huvudsakliga arbetsuppgifterna handlar om att underh\u00e5lla och felavhj\u00e4lpa j\u00e4rnv\u00e4gens kontaktledningssystem och v\u00e4xelv\u00e4rmesystem.\n\nAlla elinstallationsf\u00f6retag \u00e4r ansvariga f\u00f6r att elinstallationsarbetet utf\u00f6rs korrekt. Som auktoriserad elinstallat\u00f6r kan man utses att vara f\u00f6retagets elinstallat\u00f6r f\u00f6r regelefterlevnad, en roll som alla elinstallationsf\u00f6retag m\u00e5ste ha idag. Uppdraget inneb\u00e4r att elinstallat\u00f6ren st\u00f6ttar f\u00f6retagsledningen i arbetet med att se till att f\u00f6retaget f\u00f6ljer els\u00e4kerhetslagen och tillh\u00f6rande f\u00f6reskrifter.\n\n### Arbetsmilj\u00f6\n\nDistributionselektriker har ett utomhusarbete. Ibland f\u00e5r distributionselektrikern kl\u00e4ttra i h\u00f6ga stolpar eftersom en del av elledningarna h\u00e4nger i luften. Om man arbetar med j\u00e4rnv\u00e4gens kontaktledningar sker jobbet p\u00e5 h\u00f6g h\u00f6jd fr\u00e5n arbetsplattformar p\u00e5 sp\u00e5rg\u00e5ende j\u00e4rnv\u00e4gsfordon.\n\nJour och beredskap ing\u00e5r i arbetet. M\u00e5nga eltekniker/kontaktledningsmont\u00f6rer arbetar periodvis utanf\u00f6r hemorten, man veckopendlar och bor i husvagn i n\u00e4rheten av arbetsst\u00e4llena under arbetsveckan."}