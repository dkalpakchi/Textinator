{"text": "Tr\u00e4dg\u00e5rdsodlare \u00e4r oftast anst\u00e4llda p\u00e5 privata tr\u00e4dg\u00e5rdsf\u00f6retag.\n\n### Arbetsuppgifter\n\nTr\u00e4dg\u00e5rdsodlare arbetar med att producera v\u00e4xter f\u00f6r f\u00f6rs\u00e4ljning. Det kan till exempel vara odling av gr\u00f6nsaker, potatis, frukt och b\u00e4r, eller prydnadsv\u00e4xter och plantskolev\u00e4xter. Beroende p\u00e5 vad man odlar sker arbetet i v\u00e4xthus eller utomhus (frilandsodling). \n\nI arbetet kan det ing\u00e5 att bearbeta jorden, g\u00f6dsla, driva fram plantor och plantera ut dem. Tr\u00e4dg\u00e5rdsodlare sk\u00f6ter dem sedan genom att till exempel vattna, rensa bort ogr\u00e4s och bek\u00e4mpa v\u00e4xtsjukdomar. Det \u00e4r viktigt att odlingen \u00f6vervakas s\u00e5 att man tidigt kan uppt\u00e4cka problem som kan uppst\u00e5 och \u00e5tg\u00e4rda dem. Vissa v\u00e4xter s\u00e5som frukttr\u00e4d besk\u00e4rs eller sk\u00f6ts p\u00e5 andra s\u00e4tt. N\u00e4r det \u00e4r dags f\u00f6r sk\u00f6rd kontrolleras, putsas, sorteras och packas de f\u00e4rdiga produkterna. \n\nDet sker hela tiden utveckling av odlingsmetoder. Mycket av odlingen \u00e4r styrs noga, till exempel genom att man p\u00e5verkar temperaturer, m\u00e4ngden g\u00f6dning eller ljus. Teknisk utrustning blir allt vanligare i arbetet. Det kan till exempel finnas automatiska system f\u00f6r bevattning eller f\u00f6r att styra klimatet i v\u00e4xthus. Traktorer och specialredskap som planteringsmaskiner anv\u00e4nds ocks\u00e5 i arbetet. \n\nDet kan ing\u00e5 i jobbet att sk\u00f6ta underh\u00e5ll och reparationer av de verktyg som man anv\u00e4nder, liksom sk\u00f6tsel av komposter. Det \u00e4r en f\u00f6rdel att kunna k\u00f6ra traktor och att ha k\u00f6rkort. Truckk\u00f6rning i lager f\u00f6rekommer ocks\u00e5. \n\nTr\u00e4dg\u00e5rdsm\u00e4stare leder arbetet vid tr\u00e4dg\u00e5rdsf\u00f6retag. De har ofta ansvar f\u00f6r att organisera och planera, men deltar ocks\u00e5 sj\u00e4lva i det dagliga arbetet. \n\n### Arbetsmilj\u00f6\n\nSom tr\u00e4dg\u00e5rdsodlare kan man arbeta b\u00e5de utomhus och i v\u00e4xthus. Man arbetar ofta i lag tillsammans med andra. \n\n\u00c4ven om datorer, maskiner och specialredskap finns sker mycket av arbetet f\u00f6r hand med handredskap till hj\u00e4lp. Det \u00e4r viktigt att arbeta ergonomiskt f\u00f6r att skona rygg och leder. Den som har eksem eller allergier b\u00f6r t\u00e4nka p\u00e5 att skydda sig mot kontakt med v\u00e4xter, vatten och kemikalier.\n\n### Arbetstider\n\nArbetet f\u00f6r tr\u00e4dg\u00e5rdsodlare p\u00e5verkas mycket av s\u00e4songerna. Under v\u00e5r till h\u00f6st finns mycket att g\u00f6ra och stort behov av personer som arbetar, medan det under vintern finns mindre arbete. S\u00e4songsanst\u00e4llningar \u00e4r vanligt."}