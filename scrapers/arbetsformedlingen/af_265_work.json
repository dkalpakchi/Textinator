{"text": "De allra flesta inspekt\u00f6rerna \u00e4r anst\u00e4llda i kommunerna. En del arbetar \u00e4ven p\u00e5 l\u00e4nsstyrelser eller p\u00e5 myndigheter som Livsmedelsverket, Jordbruksverket och Naturv\u00e5rdsverket. \n\n### Arbetsuppgifter\n\nMilj\u00f6- och h\u00e4lsoskyddsinspekt\u00f6rer har en naturvetenskaplig utbildning och den kunskapsgrunden \u00e4r viktig i yrket. Men arbetet har ett ocks\u00e5 ett mycket stort fokus p\u00e5 juridik och f\u00f6rvaltning.\n\nArbetet handlar om att kontrollera att lagar och f\u00f6rordningar f\u00f6ljs inom till exempel milj\u00f6balken, livsmedelslagen eller i EU-f\u00f6rordningar. Milj\u00f6- och h\u00e4lsoskyddsinspekt\u00f6rer bes\u00f6ker och ut\u00f6var tillsyn bland annat p\u00e5 restauranger, industrier, bost\u00e4der, vattenverk och enskilda avloppsanl\u00e4ggningar. \n\nI sm\u00e5 kommuner arbetar inspekt\u00f6rerna ofta med st\u00f6rre delar av ansvarsomr\u00e5det. I st\u00f6rre kommuner \u00e4r de ofta mer specialiserade.  \nArbetet \u00e4r sj\u00e4lvst\u00e4ndigt och inneb\u00e4r mycket kontakter med olika m\u00e4nniskor. Milj\u00f6- och h\u00e4lsoskyddsinspekt\u00f6rer samarbetar till exempel med andra tj\u00e4nstem\u00e4n inom kommuner, f\u00f6retag och myndigheter. Ibland arbetar man ensam och ibland i arbetslag.\n\nR\u00e5dgivning och information \u00e4r en viktig del av arbetet. Inspekt\u00f6ren informerar om de best\u00e4mmelser som g\u00e4ller och ger r\u00e5d, b\u00e5de till f\u00f6retag, myndigheter och allm\u00e4nheten.\n\nMilj\u00f6- och h\u00e4lsoskyddsinspekt\u00f6ren g\u00f6r \u00e4ven utredningar och bereder \u00e4renden som politiska n\u00e4mnder ska fatta beslut om. Det ing\u00e5r ofta att f\u00f6redra \u00e4rendet f\u00f6r politikerna. \n\n### Arbetsmilj\u00f6\n\nArbetet \u00e4r omv\u00e4xlade och inneb\u00e4r b\u00e5de kontorsarbete och bes\u00f6k ute hos de verksamheter som man ska g\u00f6ra tillsyn p\u00e5. Det finns oftast m\u00f6jlighet att sj\u00e4lv planera och strukturera sitt arbete."}