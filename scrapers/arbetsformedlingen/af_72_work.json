{"text": "Domare arbetar i allm\u00e4nna domstolar, f\u00f6rvaltningsdomstolar eller specialdomstolar. Allm\u00e4nna domstolar \u00e4r tingsr\u00e4tt, hovr\u00e4tt eller h\u00f6gsta domstolen. F\u00f6rvaltningsdomstolar \u00e4r f\u00f6rvaltningsr\u00e4tt, kammarr\u00e4tt och h\u00f6gsta f\u00f6rvaltningsdomstolen. Specialdomstolar \u00e4r exempelvis arbetsdomstolen. \n\n### Arbetsuppgifter\n\nEn domare i allm\u00e4n domstol leder och d\u00f6mer i m\u00e5l som g\u00e4ller tvister eller brott. En tvist \u00e4r n\u00e4r personer eller f\u00f6retag inte kan komma \u00f6verens. Det kan exempelvis handla om pengar eller v\u00e5rdnad av barn. \n\nI tvistem\u00e5l \u00e4r m\u00e5let att f\u00e5 parterna som inte \u00e4r \u00f6verens att bli det i en muntlig, f\u00f6rberedande f\u00f6rhandling. Om det inte \u00e4r m\u00f6jligt blir det huvudf\u00f6rhandling/r\u00e4tteg\u00e5ng. Domaren \u00e4r ordf\u00f6rande och leder f\u00f6rhandlingen. Under f\u00f6rhandlingarna h\u00f6r r\u00e4tten vad alla ber\u00f6rda och vittnen har att s\u00e4ga och skriftlig bevisning l\u00e4ggs fram. \n\nEfter f\u00f6rhandlingen i ett brottm\u00e5l samlas domaren och n\u00e4mndem\u00e4nnen f\u00f6r att diskutera och besluta om den \u00e5talade ska f\u00f6rklaras skyldig, och i s\u00e5 fall vilket straffet blir, till exempel f\u00e4ngelse, skyddstillsyn eller b\u00f6ter. Kan de inte enas \u00e4r det den l\u00e4gsta straffp\u00e5f\u00f6ljden som beslutas. \n\nVid en f\u00f6rvaltningsdomstol arbetar domaren med m\u00e5l som r\u00f6r skatter, socialf\u00f6rs\u00e4kringar och sociala m\u00e5l, exempelvis omh\u00e4ndertagande av missbrukare f\u00f6r v\u00e5rd. \n\nVid f\u00f6rvaltningsdomstolarna avg\u00f6rs m\u00e5len ofta efter f\u00f6redragning. D\u00e5 pr\u00f6var man m\u00e5let utifr\u00e5n skriftliga handlingar och utredningar som gjorts i \u00e4rendet. Sedan diskuteras m\u00e5let och dom beslutas. \n\nEn domare i en specialdomstol arbetar med m\u00e5l som r\u00f6r specifika omr\u00e5den, exempelvis att d\u00f6ma i m\u00e5l som handlar om milj\u00f6farliga utsl\u00e4pp. \n\nVid f\u00f6rhandlingar \u00e4r domaren ensam eller en av flera domare. I de l\u00e4gre domstolarna, exempelvis tingsr\u00e4tter, deltar \u00e4ven politiskt valda n\u00e4mndem\u00e4n i r\u00e4tteg\u00e5ngen. \n\nI domarens uppgifter ing\u00e5r ocks\u00e5 att skriva domar och beslut. I domsk\u00e4len anges grunderna till domen. D\u00e5 m\u00e5ste domaren kunna h\u00e4nvisa till r\u00e4tt st\u00e4lle i lagen eller i de h\u00f6gsta domstolarnas praxis.\n\n### Arbetstid\n\nDet vanligaste \u00e4r att domaren arbetar dagtid, men \u00e4r inte reglerad mellan fasta klockslag. I arbetet ing\u00e5r jourtj\u00e4nst vissa helger."}