{"text": "De flesta grafiska formgivare \u00e4r egenf\u00f6retagare som arbetar med tillf\u00e4lliga uppdrag som frilans. En del \u00e4r anst\u00e4llda p\u00e5 st\u00f6rre f\u00f6retag, bokf\u00f6rlag, tidningar, tv-bolag, kommunikationsbyr\u00e5er och tryckerier.\n\n### Arbetsuppgifter\n\nGrafiska formgivare arbetar inom m\u00e5nga olika omr\u00e5den. En del arbetar med traditionella trycksaker som b\u00f6cker, tidningar, broschyrer och affischer. Ett annat omr\u00e5de \u00e4r f\u00f6rpackningar och etiketter av olika slag, exempelvis till livsmedel. Grafiska formgivare kan ocks\u00e5 arbeta med film och tv och exempelvis g\u00f6ra vinjetter och f\u00f6r- och eftertexter.\n\nEtt stort arbetsomr\u00e5de \u00e4r design av webbsidor och annan digital grafik. H\u00e4r kallas den grafiska formgivaren ofta f\u00f6r webbdesigner (se separat yrkesbeskrivning f\u00f6r mer information).\n\nEn grafisk formgivare kan arbeta med att utforma ett f\u00f6retags grafiska profil. I profilen ing\u00e5r ofta en logotyp f\u00f6r varum\u00e4rket, brevhuvuden, varukassar med mera. Syftet \u00e4r att visa upp enhetlig och igenk\u00e4nnbar identitet som g\u00e5r igen i alla sammanhang d\u00e4r f\u00f6retag och deras produkter presenteras.\n\nEn viktig del i arbetet handlar om att beskriva id\u00e9er och \u00f6vertyga kunden om varf\u00f6r id\u00e9erna \u00e4r bra, men ocks\u00e5 att lyssna p\u00e5 kunden och f\u00f6rst\u00e5 hur produkten ska anv\u00e4ndas.\n\nGrafiska formgivare arbetar med digitala verktyg, exempelvis designprogram eller text- och bildbehandlingsprogram.\n\nArt directorn \u00e4r specialiserad p\u00e5 bildid\u00e9er och utformning av en produkt som ska marknadsf\u00f6ras eller ett budskap som ska n\u00e5 ut. Det kan vara en reklamfilm, digital kampanj, annons eller webbsida. Arbetet sker ofta i projektform tillsammans med andra yrkesgrupper. Art directorn styr ofta den kreativa processen och \u00e4r visuellt ansvarig i ett kommunikationsprojekt.\n\n### Arbetstider\n\nArbetstiderna kan variera. En frilansande grafisk formgivare har under perioder flera uppdrag ig\u00e5ng samtidigt. Andra perioder kan det vara betydligt lugnare."}