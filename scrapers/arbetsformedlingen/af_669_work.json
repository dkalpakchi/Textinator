{"text": "## Ingenj\u00f6r inom bygg- och anl\u00e4ggning\n\nIngenj\u00f6rer inom bygg och anl\u00e4ggning arbetar vanligen p\u00e5 f\u00f6retag inom byggnadsbranschen eller olika teknikf\u00f6retag. Det \u00e4r vanligt att vara anst\u00e4lld i konsultfirmor och hyras in f\u00f6r hela eller delar av projekt.\n\n### Arbetsuppgifter\n\nIngenj\u00f6rer inom bygg och anl\u00e4ggning arbetar ofta med olika projekt, fr\u00e4mst inom konstruktion och byggnation. Det kan handla om hus, v\u00e4gar, j\u00e4rnv\u00e4g, broar och industrianl\u00e4ggningar. Ofta \u00e4r det nybyggnation, men det kan \u00e4ven vara ombyggnationer eller rivningar.\n\nByggprocessen har m\u00e5nga delar och ingenj\u00f6ren kan vara med fr\u00e5n b\u00f6rjan till slut, eller vara specialiserad p\u00e5 ett led. Byggingenj\u00f6rer beh\u00f6vs \u00e4nd\u00e5 fr\u00e5n id\u00e9utveckling och detaljplanering till f\u00e4rdigst\u00e4llande och besiktning. De g\u00f6r ritningar och konstruktioner efter best\u00e4llarens behov och arbetar i kontakt med myndigheter och entreprenadfirmor f\u00f6r bygglov och upphandlingar. Mycket ska kalkyleras och analyseras innan sj\u00e4lva byggnationen kan p\u00e5b\u00f6rjas. Byggnationen ska sedan f\u00f6ljas noggrant f\u00f6r att h\u00e5lla budget och tidsram. Slutligen besiktigas byggnadsverket och projektet kan avslutas.\n\nDet \u00e4r ocks\u00e5 m\u00f6jligt att arbeta med mindre uppdrag. Det kan vara att ta fram tekniska l\u00f6sningar f\u00f6r uppv\u00e4rmning, sanitet och ventilation eller att effektivisera energianv\u00e4ndningen.&nbsp;Man kan \u00e4ven arbeta med fastighetsf\u00f6rvaltning i f\u00e4rdiga byggnader.\n\nF\u00f6r mer erfarna ingenj\u00f6rer \u00e4r det vanligt att f\u00e5 projektledaransvar. Andra m\u00f6jliga h\u00f6gre roller \u00e4r platschef, som&nbsp;har helhetsansvaret p\u00e5 byggnationsplatsen, eller arbetsledare, som&nbsp;arbetar mer direkt i produktionen."}