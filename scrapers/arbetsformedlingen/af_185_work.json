{"text": "Isoleringsmont\u00f6rer \u00e4r anst\u00e4llda av isoleringsf\u00f6retag som utf\u00f6r arbeten inom teknisk isolering.\n\n### Arbetsuppgifter\n\nIsoleringsmont\u00f6rer arbetar inom VVS (v\u00e4rme, ventilation och sanitet). Det finns tre huvudinriktningar inom yrket; VS-isolering, ventilationsisolering och isoleringspl\u00e5tslageri.\n\nVS-isoleraren isolerar r\u00f6r f\u00f6r v\u00e4rme och kyla och ventilationsisoleraren isolerar ventilationskanaler vid nybyggnation och ombyggnationer. I arbetet anv\u00e4nds material som sten- eller glasullsisolering, cellgummi och skyddsh\u00f6ljen av plast. Arbetet utf\u00f6rs i alla typer av fastigheter d\u00e4r m\u00e4nniskor vistas, exempelvis bost\u00e4der, kontorsbyggnader och sjukhus. VS-isoleraren respektive ventilationsisoleraren arbetar ofta p\u00e5 en byggarbetsplats tillsammans med andra yrkesgrupper, bland annat VS-mont\u00f6rer.\n\nIsoleringspl\u00e5tslagaren arbetar p\u00e5 industrier med att isolera r\u00f6r, pannor, cisterner och beh\u00e5llare. Isoleringen \u00e4r viktig f\u00f6r att minska energif\u00f6rluster, bullerniv\u00e5er och brandrisker. I arbetet ing\u00e5r att kl\u00e4 isoleringen, oftast med pl\u00e5t som skydd. F\u00f6r att kunna forma pl\u00e5ten m\u00e5ste man ha kunskaper i pl\u00e5tutberedning och geometri.\n\n### Arbetsmilj\u00f6\n\nIsoleringsmont\u00f6rer arbetar oftast sj\u00e4lvst\u00e4ndigt eller i mindre arbetslag. Arbetet utf\u00f6rs ibland i tr\u00e5nga utrymmen och i arbetsst\u00e4llningar som kr\u00e4ver r\u00f6rlighet."}