{"text": "Verktygsmakare arbetar inom verkstadsindustrin.\n\n### Arbetsuppgifter\n\nArbetet f\u00f6r en verktygsmakare b\u00f6rjar med att kunden antingen skickar datorfiler eller pappersritningar. M\u00e5nga verktygsmakare tillverkar verktygen fr\u00e5n b\u00f6rjan till slut, fr\u00e5n ritning eller datorfil till f\u00e4rdig produkt. \n\nI andra fall kan verktygsmakaren vara specialiserad p\u00e5 vissa moment. D\u00e5 \u00e4r det ett team som f\u00e4rdigst\u00e4ller produkten. Tillverkningen sker b\u00e5de med handverktyg, i manuellt styrda verktygsmaskiner och i CNC-styrda maskiner. P\u00e5 specialiserade verktygsf\u00f6retag \u00e4r arbetsmomenten ofta inriktade p\u00e5 verktygsfr\u00e4sning, verktygssvarvning, gnistbearbetning och b\u00e4nkarbete. Manuella arbetsmoment f\u00f6rekommer, men \u00e4r mindre vanligt. \n\nViktiga moment \u00e4r kontroll och justering av verktyg som \u00e4r under arbete. Som verktygsmakare har man ett precisionsarbete med h\u00f6ga krav p\u00e5 exakthet och arbetar ofta med m\u00e5ttoleranaser inom n\u00e5gra tusendels millimeter liksom med k\u00e4nsliga h\u00f6gglanspolerade ytor.\n\nSt\u00f6rre f\u00f6retag inom verkstadsindustrin har ofta laboratorier eller experimentavdelningar d\u00e4r verktygsmakare kan arbeta. D\u00e4r tillverkas bland annat provexemplar (prototyper) av artiklar, som senare ska framst\u00e4llas i produktionen. Detta arbete st\u00e4ller stora krav p\u00e5 yrkesskicklighet liksom kunskap om programmering och f\u00f6rm\u00e5ga att anv\u00e4nda datorst\u00f6dda konstruktionsprogram."}