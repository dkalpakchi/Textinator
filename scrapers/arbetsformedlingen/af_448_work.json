{"text": "## N\u00e4tverkstekniker\n\nSom n\u00e4tverkstekniker kan man b\u00e5de vara anst\u00e4lld och arbeta som konsult. Man arbetar p\u00e5 f\u00f6retag och organisationer med infrastukturen, med andra ord kan man m\u00f6ta en n\u00e4tverkstekniker i stort s\u00e4tt var som helst.\n\n### Arbetsuppgifter\n\nN\u00e4tverksteknikern installerar och anpassar enheter som sk\u00f6ter kommunikationen i n\u00e4tverket, till exempel routrar (enheter som kopplar samman n\u00e4tverk med varandra) och switchar (en v\u00e4xel/funktion som styr trafiken mellan n\u00e4tverken).\n\nI arbetet ing\u00e5r att g\u00f6ra n\u00e4tet s\u00e4kert, till exempel genom att installera brandv\u00e4ggar. Att installera program och anpassa dem till befintligt n\u00e4tverk \u00e4r ocks\u00e5 vanligt. N\u00e4tverksteknikern skriver manualer till anv\u00e4ndarna och h\u00e5ller i utbildningar.\n\nN\u00e4tverkstekniker som arbetar med webbutveckling vidareutvecklar den tekniska infrastrukturen i form av webbl\u00f6sningar. De nya produkterna testas och anv\u00e4ndarna informeras om nyheterna. En n\u00e4tverkstekniker m\u00e5ste hela tiden planera f\u00f6r framtida utveckling av n\u00e4tverket.\n\nN\u00e4tverksteknikern kan ocks\u00e5 sk\u00f6ta datakommunikation, drift och datas\u00e4kerhet i st\u00f6rre n\u00e4tverksmilj\u00f6er med datorer p\u00e5 olika orter och i olika l\u00e4nder (globala n\u00e4tverk). Det \u00e4r ett arbete som kr\u00e4ver djupare kunskaper. Ibland kallas man d\u00e5 kommunikationstekniker och arbetar med bredare kommunikationsfr\u00e5gor, ofta med arbetsledande uppgifter.\n\nKommunikationsspecialisten eller n\u00e4tverksspecialisten planerar och designar n\u00e4tverk f\u00f6r IT-l\u00f6sningar. De best\u00e4mmer vilken teknik man ska v\u00e4lja, hur n\u00e4tet ska vara dimensionerat och vad man ska kunna uppn\u00e5 med det.\n\nN\u00e4tverken f\u00e5r allt oftare en virtuell form vilket leder till att kunskapen om s\u00e4kerhetsl\u00f6sningar i den nya tekniken blir viktig. Det brukar kallas switchteknik, man uppdaterar och sk\u00f6ter driften av s\u00e5 kallade switchmilj\u00f6er.\n\nEn annan yrkesben\u00e4mning som f\u00f6rekommer \u00e4r n\u00e4tverksadministrat\u00f6r. De arbetar i allm\u00e4nhet med lokala n\u00e4tverk och ger service till anv\u00e4ndarna. De installerar och anpassar nya applikationer till n\u00e4tverket, sk\u00f6ter programuppdateringar till anv\u00e4ndarna och l\u00f6ser problem som uppst\u00e5r med till exempel adresser, l\u00f6senord och e-postfunktioner.\n\n### Arbetstid\n\nArbetstid p\u00e5 n\u00e4tter och helger kan f\u00f6rekomma, liksom jourtj\u00e4nstg\u00f6ring."}