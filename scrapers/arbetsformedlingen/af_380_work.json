{"text": "S\u00e5gverksoperat\u00f6r \u00e4r ett gemensamt namn f\u00f6r de som arbetar med att sk\u00f6ta olika slags maskiner i s\u00e5gverk. \n\n### Arbetsuppgifter\n\nS\u00e5goperat\u00f6rer arbetar fr\u00e5n ett operat\u00f6rsrum och styr och \u00f6vervakar barkningen eller s\u00f6nderdelningen av stockar till plank och br\u00e4dor. P\u00e5 TV-sk\u00e4rmar kan hela s\u00e5glinjen f\u00f6ljas och \u00f6vervakning sker av kritiska punkter. Vid ett man\u00f6verbord kan man g\u00f6ra \u00e4ndringar i processen, till exempel \u00e4ndra bandets hastighet, eller justera om n\u00e5got hakar upp sig. Oftast finns datorst\u00f6d som styr s\u00e5garna och transporterar stockar och virke genom s\u00e5ghuset.\n\nOfta arbetar s\u00e5goperat\u00f6rer i arbetslag p\u00e5 tv\u00e5 eller flera operat\u00f6rer som v\u00e4xlar mellan att sitta i kontrollrummet och arbeta ute i anl\u00e4ggningen. Att byta verktyg, till exempel s\u00e5gklingor, liksom att sk\u00f6ta visst underh\u00e5ll kan ing\u00e5 i uppgifterna ute i anl\u00e4ggningen. \n\nEn hyveloperat\u00f6r sk\u00f6ter maskiner som hyvlar s\u00e5gat virke. Det \u00e4r ett precisionsarbete som kr\u00e4ver noggrannhet. I arbetet ing\u00e5r att st\u00e4lla in och programmera maskinerna, kontrollera och \u00f6vervaka hyvling, ansvara f\u00f6r att resultatet blir bra och sk\u00f6ta underh\u00e5ll p\u00e5 maskinerna.\n\nSom torkoperat\u00f6r eller torktekniker planerar, styr och \u00f6vervakar den datorstyrda torkningen av virke i torkhusanl\u00e4ggningen. Man justerar till exempel temperatur och luftfuktighet. Arbetet inneb\u00e4r ett stort ansvar f\u00f6r att kvaliteten p\u00e5 virket blir bra. \n\nEn virkessorterare arbetar med att bed\u00f6ma den slutliga kvaliteten p\u00e5 varje planka eller br\u00e4da. Datorer styr processen s\u00e5 att br\u00e4dorna kapas till r\u00e4tta l\u00e4ngder, kvalitetsm\u00e4rks och sedan lastas i olika fack efter kvalitet. \n\n### Arbetsmilj\u00f6\n\nBuller kan f\u00f6rekomma n\u00e4r arbetet utf\u00f6rs ute i anl\u00e4ggningen. Kontrollhytterna d\u00e4remot \u00e4r ljudisolerade. I s\u00e5gverken f\u00f6rekommer tr\u00e4damm fr\u00e5n s\u00e5gningen som kan orsaka allergiska reaktioner hos den som \u00e4r k\u00e4nslig. Genom nya effektiva ventilations-, sp\u00e5n- och dammutsugningssystem har dock f\u00f6retagen lyckats minska dessa problem. \n\n### Arbetstider\n\nS\u00e5gverksoperat\u00f6rer kan arbeta dagtid eller skift. Vanligast \u00e4r tv\u00e5skift, men treskift och kontinuerlig drift kan f\u00f6rekomma."}