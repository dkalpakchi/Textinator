{"text": "IT-arkitekter arbetar ofta p\u00e5 st\u00f6rre f\u00f6retag, i organisationer eller p\u00e5 myndigheter.\n\n### Arbetsuppgifter\n\nAllt st\u00f6rre delar av f\u00f6retag och organisationers verksamhet utf\u00f6rs i IT-baserade system. IT-arkitekter planerar och l\u00e4gger upp strategier f\u00f6r hur de olika IT-systemen ska struktureras och byggas. De ser till att f\u00f6retagen anv\u00e4nder IT-systemen p\u00e5 det mest effektiva s\u00e4ttet.\n\nDet finns flera typer av IT-arkitekter utan skarpa gr\u00e4nser emellan. Yrkestitlarna kan ocks\u00e5 variera mellan olika arbetsplatser. H\u00e4r f\u00f6ljer en grov indelning med fyra olika arkitektroller:\n\nVerksamhetsarkitekter arbetar n\u00e4ra verksamheten och vet hur den fungerar. De g\u00f6r kravspecifikationer och s\u00e4kerst\u00e4ller att projekten bidrar till verksamheten p\u00e5 b\u00e4sta s\u00e4tt. De analyserar f\u00f6retagets IT-struktur och hj\u00e4lper till att ta beslut om f\u00f6rb\u00e4ttringar eller avvecklingar i IT-strukturen.\n\nL\u00f6sningsarkitekter arbetar med att designa IT-l\u00f6sningar utifr\u00e5n krav som tas fram av dem som arbetar inom verksamheten. De ansvarar f\u00f6r att nya IT-tj\u00e4nster \u00e5teranv\u00e4nder tidigare funktioner och att de f\u00f6ljer riktlinjer som f\u00f6retaget satt upp f\u00f6r den tekniska arkitekturen. L\u00f6sningsarkitekter arbetar ofta med stora projekt.\n\nMjukvaruarkitekter designar mjukvarusystem s\u00e5 att de uppfyller krav p\u00e5 funktion och kvalitet. Det kan t.ex. handla om att systemen ska vara s\u00e4kra, testbara och anv\u00e4ndbara. De arbetar ofta med enskilda projekt, till skillnad fr\u00e5n l\u00f6sningsarkitekter som har \u00f6vergripande ansvar \u00f6ver flera olika projekt.\n\nInfrastrukturarkitekter s\u00e4kerst\u00e4ller att organisationer har r\u00e4tt IT-infrastruktur f\u00f6r verksamhetens syfte och att infrastrukturen h\u00e5lls uppdaterad i en lagom takt. De ansvarar ocks\u00e5 f\u00f6r dokumentation av infrastrukturen."}