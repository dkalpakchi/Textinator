{"text": "Banker och finansf\u00f6retag \u00e4r de vanligaste arbetsplatserna, som till exempel inkassof\u00f6retag, f\u00f6rs\u00e4kringsbolag och utl\u00e4ndska banker. \n\n### Arbetsuppgifter\n\nIbland kallas den som arbetar p\u00e5 bank f\u00f6r banktj\u00e4nsteman. Man arbetar till exempel med in- och utl\u00e5ning, k\u00f6p och f\u00f6rs\u00e4ljning av v\u00e4rdepapper, utlandsbetalningar och krediter. Ekonomisk r\u00e5dgivning \u00e4r ett stort arbetsomr\u00e5de som v\u00e4xer. Kunderna, som kan vara privatpersoner, f\u00f6retag och f\u00f6reningar, tr\u00e4ffar vanligtvis bankr\u00e5dgivaren vid f\u00f6rbokade m\u00f6ten. P\u00e5 telefonbanken sker kontakten enbart via telefon och web. \n\nSom privatr\u00e5dgivare ger man ekonomiska r\u00e5d och v\u00e4gledning utifr\u00e5n en analys av kundens ekonomi. Det kan g\u00e4lla sparande, placering av pengar, l\u00e5n till bostad eller kapitalvaror, f\u00f6rs\u00e4kringar, vardagsekonomi eller familjer\u00e4ttsliga fr\u00e5gor. Man kan \u00e4ven arbeta med att ge r\u00e5d som r\u00f6r aktier, fonder, optioner och f\u00f6rs\u00e4kringar och kan d\u00e5 kallas kvalificerad placeringsr\u00e5dgivare. \n\nDen information och de r\u00e5d bankr\u00e5dgivaren ger kunden ska dokumenteras och l\u00e4mnas till kunden efter varje r\u00e5dgivningssamtal. I rollen som bankr\u00e5dgivare ing\u00e5r ocks\u00e5 att ha f\u00f6rm\u00e5ga att g\u00f6ra kunden medveten om vilka risker som finns, till exempel vid handel med v\u00e4rdepapper.\n\nF\u00f6retagsr\u00e5dgivare hj\u00e4lper f\u00f6retag, handl\u00e4gger skatte\u00e4renden, bolagsbildning, kredit\u00e4renden med mera. Man kan ocks\u00e5 arbeta med f\u00f6retagets l\u00e5ngsiktiga planering. D\u00e5 analyserar man f\u00f6retagets ekonomiska situation, studerar alternativa utvecklingsm\u00f6jligheter och g\u00f6r riskbed\u00f6mningar.\n\nAtt ansvara f\u00f6r betalningar till eller fr\u00e5n utlandet kan ocks\u00e5 vara en uppgift. Man kan s\u00e4lja och k\u00f6pa utl\u00e4ndska valutor och hj\u00e4lpa f\u00f6retag med att f\u00f6rmedla l\u00e5n i utl\u00e4ndska banker. Spr\u00e5kkunskaper \u00e4r n\u00f6dv\u00e4ndiga.\n\nMan kan ocks\u00e5 jobba med den centrala f\u00f6rvaltningen. P\u00e5 en finansavdelning arbetar man med att placera f\u00f6retagets egna tillg\u00e5ngar. P\u00e5 central niv\u00e5 kan arbete med arbete med revision och juridik ing\u00e5."}