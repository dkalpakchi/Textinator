{"text": "## Grovpl\u00e5tslagare\n\nGrovpl\u00e5tslagare arbetar vid bygg- och anl\u00e4ggningsf\u00f6retag och inom verkstadsindustrin.  \nFlygplanspl\u00e5tslagare kan exempelvis vara anst\u00e4llda hos de civila flyg- och helikopterbolagen, inom flygvapnet eller flygindustrin.\n\n### Arbetsuppgifter\n\nGrovpl\u00e5tslagare arbetar med detaljer av pl\u00e5tmaterial i varierande tjocklek utom de allra tunnaste. Att kunna l\u00e4sa ritningar \u00e4r viktigt f\u00f6r grovpl\u00e5tslagaren som sk\u00e4r eller klipper arbetsdetaljer ur pl\u00e5tmaterialet efter ritning. I s\u00e4rskilda pressar, rikt- eller bockningsmaskiner formas sedan de utskurna pl\u00e5tstyckena. Komplicerade konstruktioner kr\u00e4ver ibland att materialet formas genom v\u00e4rmning, krympning eller smide.\n\nLikas\u00e5 \u00e4r svetskunskaper ett m\u00e5ste eftersom de tillskurna och formade detaljerna ofta sammanfogas genom svetsning. \n\nVid industriell tillverkning, exempelvis av entreprenadmaskiner, utf\u00f6rs grovpl\u00e5tsarbetet helt maskinellt och personalen \u00e4r specialiserad p\u00e5 olika arbetsmoment, s\u00e5som bl\u00e4string, gassk\u00e4rning av pl\u00e5tdetaljer i CNC- eller NC-styrda maskiner. Andra moment \u00e4r riktning av detaljer, avfasning av kanter samt bockning av pl\u00e5tdetaljerna till olika utformning. Varje arbetsmoment kr\u00e4ver viss efterbehandling och kontroll. F\u00f6r att hantera pl\u00e5tarna har man tillg\u00e5ng till olika slags lyftanordningar.\n\nGrovpl\u00e5tslagare utf\u00f6r \u00e4ven montage- och reparationsarbeten.\n\nInom anl\u00e4ggningsindustrin arbetar specialiserade st\u00e5lkonstruktionsmont\u00f6rer. De monterar grovpl\u00e5t och balkongkonstruktioner f\u00f6r kranar, broar, master och liknande.\n\nFlygplanspl\u00e5tslagare arbetar med underh\u00e5ll, tillsyn och reparationer av flygplan, helikoptrar och flygplansmotorer samt med nytillverkning av flygplan och flygmotorer. Uppgifterna varierar fr\u00e5n mindre reparationer av pl\u00e5tskador till stora arbeten.\n\n### Arbetstider\n\nI verkstadsindustrin kan skiftarbete f\u00f6rekomma och d\u00e5 vanligtvis tv\u00e5skift (f\u00f6rmiddags- och eftermiddagsskift). \u00c4ven f\u00f6r flygplanspl\u00e5tslagare \u00e4r det vanligt med skiftarbete."}