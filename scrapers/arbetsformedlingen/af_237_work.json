{"text": "## Logoped\n\nM\u00e5nga logopeder arbetar p\u00e5 sjukhusens logopedmottagningar och inom habilitering, d\u00e4r de arbetar med personer med best\u00e5ende funktionsneds\u00e4ttningar. Det blir \u00e4ven allt vanligare att logopeder arbetar kommunalt i skola och f\u00f6rskola, samt inom \u00e4ldre- och handikappomsorgen. Det blir ocks\u00e5 allt vanligare att logopeder blir egenf\u00f6retagare.\n\n### Arbetsuppgifter\n\nLogopeder arbetar med att utreda, st\u00e4lla diagnos p\u00e5 och behandla olika typer av tal- spr\u00e5k och kommunikationsproblem. \u00c4ven \u00e4t- och sv\u00e4ljsv\u00e5righeter ing\u00e5r i logopedernas verksamhetsomr\u00e5de. Problemen kan b\u00e5de vara medf\u00f6dda eller orsakade av sjukdomar eller olycksh\u00e4ndelser.\n\nF\u00f6r att bed\u00f6ma vilken typ av hj\u00e4lp personen beh\u00f6ver anv\u00e4nds olika logopediska tester i kombination med att man observerar och intervjuar personen om besv\u00e4ren och dess bakgrund. Med behandlingen vill man s\u00e5 l\u00e5ngt som m\u00f6jligt lindra eller kompensera patientens sv\u00e5righeter. Logopeder arbetar ocks\u00e5 med utprovning och anv\u00e4ndning av alternativa och kompletterande kommunikationsmedel, till exempel bildkommunikation och datorbaserade kommunikationsprogram n\u00e4r patienter saknar m\u00f6jlighet till eget tal. Patienterna kan vara b\u00e5de barn och vuxna, och den logopediska insatsen anpassas till de individuella f\u00f6ruts\u00e4ttningarna.\n\nLogopeder arbetar exempelvis med f\u00f6rskolebarn som har sv\u00e5rt att f\u00f6rst\u00e5 och anv\u00e4nda sitt spr\u00e5k. \u00c4ven med personer som har problem med sin r\u00f6st, antingen p\u00e5 grund av till exempel hur kroppen anv\u00e4nds, sjukdom, skada i struphuvudet eller p\u00e5 st\u00e4mbanden. Andra patientgrupper \u00e4r personer som stammar, personer med l\u00e4s- och skrivsv\u00e5righeter och de som efter en stroke (hj\u00e4rnbl\u00f6dning eller propp) f\u00e5r sv\u00e5rt att f\u00f6rst\u00e5 spr\u00e5k eller sj\u00e4lv anv\u00e4nda sitt spr\u00e5k eller tal.\n\nPersonen beh\u00f6ver \u00e4ven mellan bes\u00f6ken hos logopeden tr\u00e4na sj\u00e4lv och d\u00e5 brukar logopeden informera anh\u00f6riga, f\u00f6rskolel\u00e4rare och sjukv\u00e5rdspersonal hur de kan ge st\u00f6d i tr\u00e4ningen.\n\nLogopeder kan specialisera sig p\u00e5 att arbeta med personer som har speciella problem, till exempel afasi, eller med en speciell \u00e5ldersgrupp, exempelvis barn."}