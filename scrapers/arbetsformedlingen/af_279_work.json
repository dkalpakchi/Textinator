{"text": "CNC-operat\u00f6rer arbetar p\u00e5 stora eller sm\u00e5 f\u00f6retag inom verkstadsindustrin. Man kan ocks\u00e5 vara anst\u00e4lld av bemanningsf\u00f6retag och arbeta som inhyrd arbetskraft p\u00e5 ett f\u00f6retag.\n\n### Arbetsuppgifter \n\nCNC-operat\u00f6ren sk\u00f6ter datorstyrda maskiner f\u00f6r mekanisk bearbetning och tillverkning av detaljer av fr\u00e4mst tr\u00e4, metall eller plast inom verkstadsproduktion. Maskinerna programmeras utifr\u00e5n olika underlag av operat\u00f6ren sj\u00e4lv, vilket \u00e4r vanligast, eller av s\u00e4rskilt anst\u00e4llda tekniker.\n\nDet vanligaste \u00e4r att man som CNC-operat\u00f6r \u00e4r inriktad antingen mot fr\u00e4sning, svarvning eller mot borrning i produktionen, men man kan v\u00e4xla mellan uppgifterna. CNC-operat\u00f6ren riggar i allm\u00e4nhet maskinen sj\u00e4lv. Det betyder att man tar fram de verktyg och verktygsh\u00e5llare som ska anv\u00e4ndas samt ser till att dessa fixeras p\u00e5 r\u00e4tt plats p\u00e5 Y-, X- eller Z-axeln i ett koordinatsystem. Operat\u00f6ren kan arbeta ensam med en maskin eller tillsammans med kolleger i en maskingrupp. Man \u00f6vervakar anl\u00e4ggningen med hj\u00e4lp av en datask\u00e4rm och ljudsignaler, inklusive hj\u00e4lpanordningar och styrsystem.\n\nAnsvar och arbetsuppgifter skilja sig beroende p\u00e5 operat\u00f6rens kunnande eller beroende p\u00e5 vilka maskintyper som anv\u00e4nds. I avancerade maskiner som fleroperationsmaskiner utf\u00f6rs b\u00e5de fr\u00e4sning, borrning, svarvning, g\u00e4ngning och arborrning, en s\u00e5 kallad komplett bearbetning. \n\nI vissa f\u00f6retag \u00f6vervakar operat\u00f6ren enbart produktionen i maskinen medan de i andra \u00e4ven st\u00e4ller in de verktyg som beh\u00f6vs. Arbetet med att m\u00e4ta, st\u00e4lla in och \u00f6vervaka maskinen utf\u00f6rs ibland av en maskinst\u00e4llare/riggare men det \u00e4r ocks\u00e5 mycket vanligt att CNC-operat\u00f6ren sj\u00e4lv programmerar maskinen utifr\u00e5n ritning och annat underlag. I arbetet kan ocks\u00e5 ing\u00e5 en del enklare underh\u00e5lls- och reparationsarbeten. \n\nOperat\u00f6ren har sj\u00e4lv ansvar f\u00f6r sin produktion och korttidsplanering, liksom att h\u00e5lla leveranstider, rapportera om produktionsresultat, g\u00f6ra kvalitetsprov, sk\u00f6ta enklare underh\u00e5ll och reparationer samt att tillkalla specialister n\u00e4r detta beh\u00f6vs."}