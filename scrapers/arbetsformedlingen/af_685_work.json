{"text": "## Inredningsarkitekter\n\nArkitekter som \u00e4r inriktade p\u00e5 m\u00f6bler och inredning \u00e4r ofta anst\u00e4llda p\u00e5 ett inredningsarkitektkontor eller arkitektkontor och m\u00e5nga \u00e4r egenf\u00f6retagare. Bara ett f\u00e5tal \u00e4r kommunalt eller statligt anst\u00e4llda. \n\n### Arbetsuppgifter\n\nInredningsarkitekter arbetar oftast med att rita inredningar till offentliga milj\u00f6er och privata bost\u00e4der. Kunder till inredningsarkitekter \u00e4r ofta offentliga myndigheter eller stora och medelstora f\u00f6retag med kontor, butiker, restauranger eller annat. De arbetar \u00e4ven med privatpersoner. \n\nInredningsarkitekter arbetar med b\u00e5de nybyggnad, tillbyggnad och ombyggnad. Ofta \u00e4r inredningsarkitekten med \u00e4nda fr\u00e5n planeringsstadiet av ett byggprojekt till den slutliga inredningen och f\u00e4rgs\u00e4ttningen. Men lika ofta arbetar de med uppfr\u00e4schning av befintliga rum och befintligt m\u00f6blemang. Det kan handla om ny f\u00e4rgs\u00e4ttning och omkl\u00e4dning av m\u00f6bler. Andra omr\u00e5den som inredningsarkitekter arbetar med \u00e4r utst\u00e4llningar och m\u00f6belformgivning.\n\nUt\u00f6ver att vara ansvarig f\u00f6r val av f\u00e4rger, m\u00f6bler, golv och annan inredning s\u00e5 ser inredningsarkitekten till att rummen fungerar s\u00e5 bra som m\u00f6jligt f\u00f6r den verksamhet som skall bedrivas d\u00e4r. F\u00f6rst tas skisser och ritningar fram, ibland bygger inredningsarkitekten upp modeller av den t\u00e4nkta milj\u00f6n f\u00f6r att \u00e5sk\u00e5dligg\u00f6ra f\u00f6rslaget f\u00f6r kunden. I arbetet ing\u00e5r ocks\u00e5 att kostnadsber\u00e4kna arbets- och materialkostnad och att l\u00e4mna offerter.\n\nM\u00e5nga inredningsarkitekter arbetar ocks\u00e5 med m\u00f6belformgivning och med hantverksm\u00e4ssig eller industriell m\u00f6beltillverkning. En del formger m\u00f6bler parallellt med sitt inredningsarbete. Det finns ocks\u00e5 inredningsarkitekter som designar utst\u00e4llningar, arbetar med industriell formgivning eller med undervisning och forskning."}