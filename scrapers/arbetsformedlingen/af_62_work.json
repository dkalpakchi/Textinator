{"text": "## Dansare\n\nArbetsmarknaden f\u00f6r dansare \u00e4r liten. Dansare \u00e4r oftast egna f\u00f6retagare som frilansar, fasta anst\u00e4llningar \u00e4r mycket ovanliga.\n\n### Arbetsuppgifter\n\nDansare arbetar med att uttrycka k\u00e4nslor och ber\u00e4ttelser med kroppen som verktyg. Dansare medverkar i olika slags f\u00f6rest\u00e4llningar. Tiden p\u00e5 scenen \u00e4r bara en liten del av dansarens arbete. Bakom ett framf\u00f6rande ligger m\u00e5nga \u00e5r av h\u00e5rd tr\u00e4ning. Som dansare \u00e4r det d\u00e4rf\u00f6r viktigt att ha goda fysiska f\u00f6ruts\u00e4ttningar f\u00f6r att klara av jobbet. Dansare tr\u00e4nar flera timmar varje dag f\u00f6r att h\u00e5lla sig i form.\n\nM\u00e5nga dansare \u00e4r specialiserade p\u00e5 en dansstil men det \u00e4r ocks\u00e5 vanligt att arbeta med flera stilar. En inriktning \u00e4r att dansa klassisk balett vid exempelvis operan i Stockholm eller G\u00f6teborg. En annan inriktning \u00e4r modern nutida dans. D\u00e5 ing\u00e5r dansaren ofta i ett kompani som s\u00e4llan har en fast scen. Andra inriktningar \u00e4r att dansa jazz eller showdans och medverka i musikaler, revyer, operetter eller teaterf\u00f6rest\u00e4llningar d\u00e4r olika former av dans ing\u00e5r. I de sammanhangen kan det ibland kr\u00e4vas att dansaren m\u00e5ste kunna sjunga.\n\nAtt arbeta som dansare inneb\u00e4r samarbete, n\u00e4rvaro och interaktion med andra dansare, koreografer och regiss\u00f6rer. Inf\u00f6r en dansupps\u00e4ttning \u00e4gnas mycket tid \u00e5t att repetera tillsammans med koreografen och \u00f6vriga dansare i teamet. Koreografen arbetar med att skapa och utforma dans. Koreografi handlar om att komponera r\u00f6relser, positioner och steg f\u00f6r att gestalta en helhet. Koreografen arbetsleder dansarna och ger instruktioner.\n\n### Arbetsmilj\u00f6\n\nArbetet som dansare \u00e4r fysiskt anstr\u00e4ngande. Rygg, ben och f\u00f6tter \u00e4r s\u00e4rskilt utsatta. En del dansare g\u00e5r i pension tidigt p\u00e5 grund av den l\u00e5ngvariga fysiska anstr\u00e4ngningen.\n\n### Arbetsmarknad utomlands\n\nDen geografiska r\u00f6rligheten inom yrket \u00e4r stor. Det \u00e4r vanligt att dansare arbetar utomlands eftersom arbetsmarknaden \u00e4r begr\u00e4nsad i Sverige."}