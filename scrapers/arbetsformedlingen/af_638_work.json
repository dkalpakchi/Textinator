{"text": "## Soldat/Sj\u00f6man\n\nSoldater och sj\u00f6m\u00e4n kan arbeta i arm\u00e9n, marinen, flygvapnet eller tj\u00e4nstg\u00f6ra i hemv\u00e4rnet. Man arbetar p\u00e5 f\u00f6rband som finns p\u00e5 flera platser i Sverige, exempelvis Stockholm, G\u00f6teborg, Sk\u00f6vde, Karlsborg och Boden. De soldater och gruppbef\u00e4l som anst\u00e4lls i F\u00f6rsvarsmakten har en statlig anst\u00e4llning. \n\n### Arbetsuppgifter\n\nArbetsuppgifterna f\u00f6r soldater och sj\u00f6man kan se v\u00e4ldigt olika ut, vissa arbeten kan vara fysiskt p\u00e5frestande som f\u00f6rflyttning eller strids\u00f6vningar medan andra uppgifter fr\u00e4mst best\u00e5r av bevakning, spaning, tekniskt underh\u00e5ll eller kommunikation via datorer.&nbsp;N\u00e5gra olika exempel p\u00e5 arbetsomr\u00e5den \u00e4r strid, teknisk tj\u00e4nst, ledning, underr\u00e4ttelse- och s\u00e4kerhetstj\u00e4nst.\n\nF\u00f6rsvarsmakten har tv\u00e5 typer av anst\u00e4llningar. Heltidsanst\u00e4llda- och deltidsanst\u00e4llda soldater.  \nDeltidsanst\u00e4llda soldater har ett ordinarie jobb, studier eller annan syssels\u00e4ttning i det civila. N\u00e5gra g\u00e5nger per \u00e5r deltar soldaten i \u00f6vningar och insatser som F\u00f6rsvarsmakten anordnar i Sverige eller utomlands. \n\nOm man v\u00e4ljer att bli hemv\u00e4rnssoldat \u00e4r man inte anst\u00e4lld utan har ett avtal med Hemv\u00e4rnet. Enligt avtalet ska man vara i tj\u00e4nst mellan 4 och 13 dygn per \u00e5r. Man ska \u00e4ven vara beredd att st\u00f6dja samh\u00e4llet vid sv\u00e5ra p\u00e5frestningar som exempelvis naturkatastrofer och f\u00f6rsvinnanden, s\u00e5 kallade skarpa insatser.\n\nSom anst\u00e4lld inom F\u00f6rsvarsmakten f\u00f6rbinder man sig till utlandstj\u00e4nstg\u00f6ring. Om man har avtal med Hemv\u00e4rnet \u00e4r \u00f6vningar och insatser begr\u00e4nsade till Sverige.\n\nSom soldat b\u00e4r man vapen och \u00e4r skyldig att vid order ge eld.\n\nDen som \u00e4r intresserad av chefskap kan efter en tid f\u00e5 tj\u00e4nstg\u00f6ra som gruppchef. Det finns ocks\u00e5 m\u00f6jligheter att vidareutbilda sig till officer eller specialistofficer (se separata yrkesbeskrivningar f\u00f6r dessa yrken)"}