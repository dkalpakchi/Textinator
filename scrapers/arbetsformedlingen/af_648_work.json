{"text": "Grovarbetare kan arbeta p\u00e5 en byggarbetsplats d\u00e4r nya byggnader byggs eller alla typer av byggnader som ska byggas om eller rivas helt eller delvis. Arbetsplatsen kan \u00e4ven vara \u00f6ppna ytor som ska t\u00e4ckas med olika material och formas eller j\u00e4mnas ut, oftast i n\u00e4rheten av n\u00e5gon byggnad.\n\n### Arbetsuppgifter\n\nEn arbetsuppgift kan vara att riva gjutformar. N\u00e4r betongen har stelnat ska formen rivas. Det jobbet r\u00e4knas som ett grovarbete d\u00e5 mycket kraft m\u00e5ste anv\u00e4ndas f\u00f6r att riva formen. Formens virke och skivmaterial rensas d\u00e4refter fr\u00e5n spik och sorteras f\u00f6r att anv\u00e4ndas i en ny gjutning.\n\nAtt vara hantlangare till snickare, murare och betongarbetare f\u00f6rekommer ocks\u00e5. I dessa fall handlar det om att f\u00e5 fram byggmaterial till hantverkarna p\u00e5 platser d\u00e4r det \u00e4r tr\u00e5ngt eller p\u00e5 annat s\u00e4tt sv\u00e5rt att f\u00e5 fram material. Med hj\u00e4lp av grovarbetaren kan hantverkarna h\u00e5lla ett h\u00f6gre tempo och produktionen kan p\u00e5g\u00e5 utan avbrott.\n\nGrovarbetare kan ocks\u00e5 arbeta med rivningsarbeten. D\u00e5 handlar det oftast om renovering och ombyggnationer. Vid rivning av h\u00e5rda material som betong, sten och tegel anv\u00e4nds en s\u00e5 kallad bilningsmaskin som under h\u00f6gt tryck sl\u00e5r s\u00f6nder byggmaterialet. Att bila ner byggmaterialet \u00e4r ett tungt och mycket bullrigt arbete.\n\nVissa markarbeten vid byggarbetsplatser r\u00e4knas ocks\u00e5 som grovarbete. Med handredskap f\u00f6rflyttar och sprider grovarbetaren sand, grus, jord eller annat fyllnadsmaterial. Arbetet g\u00f6rs exempelvis f\u00f6r att j\u00e4mna ut en markyta eller f\u00f6r anl\u00e4ggning av gr\u00f6nomr\u00e5de i n\u00e4rheten av bostadshus.\n\n### Arbetstider\n\nDet \u00e4r vanligt att arbeta dagtid p\u00e5 vardagar. Arbete p\u00e5 kv\u00e4llar och helger kan f\u00f6rekomma f\u00f6r att exempelvis tidsplanen ska h\u00e5lla."}