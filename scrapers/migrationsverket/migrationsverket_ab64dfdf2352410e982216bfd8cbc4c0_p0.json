{"url": "https://www.migrationsverket.se/Privatpersoner/Studera-i-Sverige/Andra-studier.html", "text": "# Andra sorters studier\n\nOm du vill g\u00e5 en utbildning i Sverige som inte \u00e4r p\u00e5 ett universitet, en h\u00f6gskola, ett internationellt gymnasium eller en folkh\u00f6gskola beh\u00f6ver du ha uppeh\u00e5llstillst\u00e5nd om utbildningen \u00e4r l\u00e4ngre \u00e4n tre m\u00e5nader. Till denna kategori h\u00f6r ocks\u00e5 uppdragsutbildningar p\u00e5 universitet och h\u00f6gskola. Tillst\u00e5ndet ska vara klart innan du reser till Sverige.\n\nOm du ska f\u00f6rs\u00f6rja dig med egna medel ska du l\u00e4mna in din ans\u00f6kan tidigast tre m\u00e5nader innan datumet du ans\u00f6ker om uppeh\u00e5llstillst\u00e5nd fr\u00e5n. Det \u00e4r f\u00f6r att du ska kunna visa att du kan f\u00f6rs\u00f6rja dig sj\u00e4lv i n\u00e4ra anslutning till b\u00f6rjan av studietiden och f\u00f6r att dina handlingar inte ska hinna bli f\u00f6r gamla. Det g\u00e4ller inte om du kommer f\u00e5 ett stipendium som ska t\u00e4cka din f\u00f6rs\u00f6rjning, studerar p\u00e5 gymnasium eller \u00e4r utbyteselev.\n\nF\u00f6r studier som varar kortare tid \u00e4n tre m\u00e5nader m\u00e5ste medborgare i vissa l\u00e4nder ha visum. S\u00e4rskilda regler g\u00e4ller f\u00f6r dig som \u00e4r EU-medborgare och varaktigt bosatt.\n\nReglerna g\u00e4ller f\u00f6r studier som inte \u00e4r p\u00e5 ett universitet, en h\u00f6gskola, ett internationellt gymnasium eller en folkh\u00f6gskola. Det kan vara till exempel bibelstudier och liknande religi\u00f6sa studier, studier vid Folkuniversitet eller World Maritime University i Malm\u00f6 (WMU), kompletteringsutbildningar f\u00f6r legitimationsyrken och f\u00f6rutbildningar f\u00f6r beh\u00f6righet till h\u00f6gskoleutbildning. Reglerna g\u00e4ller ocks\u00e5 uppdragsutbildningar p\u00e5 universitet och h\u00f6gskola.\n\n## Krav f\u00f6r uppeh\u00e5llstillst\u00e5nd\n\nF\u00f6r att f\u00e5 tillst\u00e5nd ska du\n\n\n* ha ett giltigt pass\n* vara antagen till heltidsstudier\n* ha en helt\u00e4ckande sjukf\u00f6rs\u00e4kring som g\u00e4ller i Sverige\n* ha tillr\u00e4ckligt med pengar f\u00f6r att\u00a0kunna f\u00f6rs\u00f6rja dig under den tid som du s\u00f6ker uppeh\u00e5llstillst\u00e5nd f\u00f6r\n* ha ett medgivande fr\u00e5n dina v\u00e5rdnadshavare om du \u00e4r under 18 \u00e5r. I s\u00e5 fall ska du \u00e4ven skicka med ett intyg som visar vem eller vilka som \u00e4r dina v\u00e5rdnadshavare och hur ni \u00e4r sl\u00e4kt,\u00a0samt en\u00a0kopia av en id-handling f\u00f6r v\u00e5rdnadshavare.\n\n\nDu kan normalt inte f\u00e5\u00a0uppeh\u00e5llstillst\u00e5nd f\u00f6r studier som kr\u00e4ver att du \u00e4r fast bosatt i Sverige, till exempel studier p\u00e5 Komvux eller SFI (Svenska f\u00f6r invandrare).\n\nDu f\u00e5r inte arbeta utan arbetstillst\u00e5nd under studietiden.\n\n### M\u00f6jlighet till uppeh\u00e5llstillst\u00e5nd f\u00f6r studier under l\u00e4ngre tid \u00e4n ett \u00e5r\n\nDu kan f\u00e5 uppeh\u00e5llstillst\u00e5nd f\u00f6r studietiden, men vanligen f\u00f6r h\u00f6gst ett \u00e5rs tid. F\u00f6r vissa fler\u00e5riga utbildningar kan du dock f\u00e5 uppeh\u00e5llstillst\u00e5nd f\u00f6r en l\u00e4ngre tid, men h\u00f6gst f\u00f6r ett \u00e5r i taget, eller 13 m\u00e5nader vid en f\u00f6rstag\u00e5ngsans\u00f6kan."}