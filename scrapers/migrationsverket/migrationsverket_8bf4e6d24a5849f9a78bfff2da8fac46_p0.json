{"url": "https://www.migrationsverket.se/Privatpersoner/Lamna-Sverige/Avslag-pa-ansokan-om-asyl.html", "text": "# Om du har f\u00e5tt avslag p\u00e5 din ans\u00f6kan om asyl\n\nEtt avslag p\u00e5 din ans\u00f6kan betyder att Migrationsverket inte anser att du har tillr\u00e4ckliga sk\u00e4l f\u00f6r att f\u00e5 stanna i Sverige. Du kan v\u00e4lja att acceptera eller \u00f6verklaga beslutet.\n\nOm du accepterar beslutet om avvisning eller utvisning kan du skriva under en s\u00e5 kallad n\u00f6jdf\u00f6rklaring. N\u00e4r du har skrivit under en n\u00f6jdf\u00f6rklaring kan du inte \u00f6verklaga beslutet och ska planera din hemresa. \u00c4ven om du inte skriver under en n\u00f6jdf\u00f6rklaring \u00e4r det viktigt att du samarbetar med Migrationsverket i ditt \u00e5terv\u00e4ndande.\n\n## I beslutet st\u00e5r det n\u00e4r du m\u00e5ste l\u00e4mna Sverige\n\nI ditt beslut st\u00e5r det hur l\u00e5ng tid du har p\u00e5 dig att l\u00e4mna Sverige, ofta inom tv\u00e5 till fyra veckor fr\u00e5n det att beslutet f\u00e5tt laga kraft. Att beslutet har f\u00e5tt laga kraft betyder att det har b\u00f6rjat g\u00e4lla och inte l\u00e4ngre g\u00e5r att \u00f6verklaga. Det sker i de flesta fall tre veckor efter att Migrationsverket har meddelat dig om beslutet, eller n\u00e4r du har skrivit under en n\u00f6jdf\u00f6rklaring. Du m\u00e5ste sj\u00e4lv vara uppm\u00e4rksam p\u00e5 n\u00e4r beslutet f\u00e5r laga kraft och l\u00e4mna landet inom den tid som st\u00e5r i beslutet.\n\nEtt beslut om avslag g\u00e4ller normalt i fyra \u00e5r.\n\nAvvisning som ska genomf\u00f6ras omedelbart\n\nOm du har\u00a0f\u00e5tt ett beslut om avvisning som ska genomf\u00f6ras omedelbart m\u00e5ste du l\u00e4mna Sverige s\u00e5 snart du har f\u00e5tt beslutet.\n\n## Om du vill \u00f6verklaga\n\nEtt beslut fr\u00e5n Migrationsverket g\u00e5r att \u00f6verklaga. Om du v\u00e4ljer att \u00f6verklaga kommer en domstol att pr\u00f6va beslutet. I ditt beslut st\u00e5r det hur l\u00e5ng tid du har p\u00e5 dig att \u00f6verklaga, ofta tre veckor fr\u00e5n den dag beslutet meddelades. \u00c4ven om du v\u00e4ljer att \u00f6verklaga ska du planera f\u00f6r att \u00e5terv\u00e4nda.\n\n## Planera din hemresa\n\nN\u00e4r du har f\u00e5tt ett beslut om avvisning eller utvisning kallas du till ett samtal med en handl\u00e4ggare p\u00e5 Migrationsverket f\u00f6r att planera ditt \u00e5terv\u00e4ndande. Du f\u00e5r d\u00e5 information om vilka alternativ som finns i ditt fall och du kan ocks\u00e5 st\u00e4lla fr\u00e5gor.\n\nOm du planerar att l\u00e4mna Sverige p\u00e5 egen hand innan du har blivit kallad p\u00e5 samtal om \u00e5terv\u00e4ndande kan du bes\u00f6ka din n\u00e4rmaste mottagningsenhet f\u00f6r mer information. D\u00e4r kan du exempelvis f\u00e5 ett utresebevis som du ska l\u00e4mna in i en svensk passkontroll n\u00e4r du l\u00e4mnar landet."}