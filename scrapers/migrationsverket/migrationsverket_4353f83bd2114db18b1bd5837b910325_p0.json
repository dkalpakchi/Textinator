{"url": "https://www.migrationsverket.se/Privatpersoner/Lamna-Sverige/Resa-fran-Sverige-med-uppehallstillstand.html", "text": "# Resa fr\u00e5n Sverige med permanent eller tidsbegr\u00e4nsat uppeh\u00e5llstillst\u00e5nd\n\nOm du har ett permanent uppeh\u00e5llstillst\u00e5nd inneb\u00e4r det att du har r\u00e4tt att bo och arbeta i Sverige under obegr\u00e4nsad tid. Om du har ett tidsbegr\u00e4nsat uppeh\u00e5llstillst\u00e5nd inneb\u00e4r det att du f\u00e5r stanna i Sverige en begr\u00e4nsad tid. H\u00e4r hittar du information om vad som g\u00e4ller n\u00e4r du vill resa fr\u00e5n Sverige.\n\nSom bevis f\u00f6r ditt uppeh\u00e5llstillst\u00e5nd f\u00e5r du ett uppeh\u00e5llstillst\u00e5ndskort. F\u00f6r dig som har ett permanent uppeh\u00e5llstillst\u00e5nd g\u00e4ller uppeh\u00e5llstillst\u00e5ndskortet som l\u00e4ngst i fem \u00e5r. D\u00e4refter beh\u00f6ver du ett nytt kort. F\u00f6r dig med tidsbegr\u00e4nsat uppeh\u00e5llstillst\u00e5nd g\u00e4ller uppeh\u00e5llskortet lika l\u00e4nge som tillst\u00e5ndet. Uppeh\u00e5llskortet \u00e4r inte en identitetshandling eller en resehandling.\n\n## Resa fr\u00e5n Sverige med permanent uppeh\u00e5llstillst\u00e5nd\n\nDu kan resa in och ut ur landet n\u00e4r du har permanent uppeh\u00e5llstillst\u00e5nd, men n\u00e4r du \u00e5ker fr\u00e5n Sverige m\u00e5ste du ha ett giltigt pass och ditt uppeh\u00e5llstillst\u00e5ndskort f\u00f6r att kunna \u00e5terv\u00e4nda.\n\nOm du har permanent uppeh\u00e5llstillst\u00e5nd kan du vara borta fr\u00e5n Sverige i upp till ett \u00e5r och beh\u00e5lla ditt uppeh\u00e5llstillst\u00e5nd.\n\nOm du \u00e4r borta l\u00e4ngre \u00e4n ett \u00e5r eller om du planerar att bos\u00e4tta dig i ett annat land kan Migrationsverket \u00e5terkalla ditt uppeh\u00e5llstillst\u00e5nd. Om du d\u00e4remot g\u00f6r en anm\u00e4lan om att f\u00e5 beh\u00e5lla ditt permanenta uppeh\u00e5llstillst\u00e5nd kan du vara borta fr\u00e5n Sverige i upp till tv\u00e5 \u00e5r. Din anm\u00e4lan ska ha kommit in till Migrationsverket senast en vecka innan du flyttar till ett annat land. Om du inte bos\u00e4tter dig i Sverige p\u00e5 nytt efter tv\u00e5 \u00e5r kan ditt uppeh\u00e5llstillst\u00e5nd komma att \u00e5terkallas.\n\n### Anm\u00e4l om att f\u00e5 beh\u00e5lla ditt permanenta uppeh\u00e5llstillst\u00e5nd\n\nF\u00f6r att anm\u00e4la om att f\u00e5 beh\u00e5lla ditt permanenta uppeh\u00e5llstillst\u00e5nd fyller du i blanketten Anm\u00e4lan om att f\u00e5 beh\u00e5lla permanent uppeh\u00e5llstillst\u00e5nd, nummer 186011. Skicka blanketten till migrationsverket@migrationsverket.seeller till\n\nMigrationsverket\n601 70 Norrk\u00f6ping\n\nDin anm\u00e4lan ska ha kommit in till Migrationsverket senast en vecka innan du flyttar till ett annat land. Om din resa blir inst\u00e4lld ska du meddela Migrationsverket om detta senast den dagen du f\u00f6rst hade t\u00e4nkt resa."}