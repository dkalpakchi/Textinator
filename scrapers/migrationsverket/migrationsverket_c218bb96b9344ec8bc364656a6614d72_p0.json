{"url": "https://www.migrationsverket.se/privatpersoner/eu-medborgare-och-varaktigt-bosatta/medborgare-i-schweiz.html", "text": "# Uppeh\u00e5llstillst\u00e5nd f\u00f6r medborgare i Schweiz\n\nOm du \u00e4r medborgare i Schweiz kan du flytta till Sverige f\u00f6r att arbeta, studera, starta eget f\u00f6retag eller leva p\u00e5 till exempel en pension fr\u00e5n hemlandet. Om du ska stanna l\u00e4ngre \u00e4n tre m\u00e5nader beh\u00f6ver du uppeh\u00e5llstillst\u00e5nd.\n\nVid inresan till Sverige beh\u00f6ver du ett giltigt pass.\n\nDu f\u00e5r b\u00f6rja arbeta eller studera direkt efter det att du har kommit till Sverige. Du beh\u00f6ver inte v\u00e4nta p\u00e5 att du f\u00e5r ditt beslut om uppeh\u00e5llstillst\u00e5nd. D\u00e4remot m\u00e5ste du l\u00e4mna en skatte- och avgiftsanm\u00e4lan till Skatteverket och du kan beh\u00f6va registrera ditt f\u00f6retag hos Bolagsverket innan du b\u00f6rjar driva ett eget f\u00f6retag. Du som studerar f\u00e5r arbeta vid sidan av dina studier utan att ans\u00f6ka om ett s\u00e4rskilt arbetstillst\u00e5nd.\n\n## S\u00e5 ans\u00f6ker du\n\nDu fyller i blanketten Ans\u00f6kan om uppeh\u00e5llstillst\u00e5nd f\u00f6r medborgare i Schweiz och deras familjemedlemmar, nummer 146011, och skickar eller l\u00e4mnar in den till n\u00e5gon av Migrationsverkets tillst\u00e5ndsenheter.\n\nDet kostar ingenting f\u00f6r medborgare fr\u00e5n Schweiz att ans\u00f6ka om uppeh\u00e5llstillst\u00e5nd.\n\n### Det h\u00e4r ska du skicka med din ans\u00f6kan\n\nN\u00e4r du ans\u00f6ker ska du alltid skicka med kopior av de sidor i ditt pass som visar personuppgifter, foto, namnteckning, passnummer, utf\u00e4rdandeland, giltighetstid och om du har tillst\u00e5nd att bo i andra l\u00e4nder \u00e4n ditt hemland.\n\nOm du \u00e4r arbetstagare ska du ocks\u00e5 skicka med\n\n\n* anst\u00e4llningsintyg fr\u00e5n din arbetsgivare.\n\n\nOm du har eget f\u00f6retag ska du ocks\u00e5 skicka med\n\n\n* F-skattsedel och registreringsbevis fr\u00e5n Bolagsverket\n* den senaste momsredovisningen\n* bevis p\u00e5 att du driver verksamhet, till exempel fakturor till kunder, kvitton p\u00e5 ink\u00f6pt material och hyreskontrakt f\u00f6r verksamhetens lokaler.\n\n\nOm du har k\u00f6pt en verksamhet i Sverige ska du dessutom skicka med\n\n\n* \u00f6verl\u00e5telseavtal\n* den senaste \u00e5rsredovisningen.\n\n\nOm du ska studera ska du skicka med\n\n\n* antagningsbevis till en utbildning p\u00e5 l\u00e4gst gymnasieniv\u00e5. Observera att du inte kan f\u00e5 uppeh\u00e5llstillst\u00e5nd f\u00f6r undervisning i svenska f\u00f6r invandrare (SFI)\n* intyg som visar att du har en helt\u00e4ckande privat sjukf\u00f6rs\u00e4kring som g\u00e4ller under tiden du \u00e4r i Sverige\n* en f\u00f6rs\u00e4kran om att du har tillr\u00e4ckligt med pengar f\u00f6r din f\u00f6rs\u00f6rjning.\n\n\nOm du har tillr\u00e4ckliga medel ska du skicka med\n\n\n* dokument som visar hur du f\u00f6rs\u00f6rjer dig (till exempel pensionsbesked, kontoutdrag \u00f6ver banktillg\u00e5ngar\n* intyg som visar att du har en helt\u00e4ckande privat sjukf\u00f6rs\u00e4kring som g\u00e4ller under tiden du \u00e4r i Sverige.\n\n\nOm du tillhandah\u00e5ller eller \u00e4r mottagare av tj\u00e4nst\nDu ska skicka med ett intyg, avtal eller n\u00e5got liknande d\u00e4r det framg\u00e5r vilken slags tj\u00e4nst det \u00e4r och hur l\u00e5ng tid du kommer att erbjuda eller f\u00e5 den. Dokumentet ska vara skrivet och undertecknat av den som tar emot tj\u00e4nsten eller erbjuder tj\u00e4nsten."}