{"url": "https://www.migrationsverket.se/Privatpersoner/Studera-i-Sverige/Gymnasium-och-folkhogskola.html", "text": "## N\u00e4r vi har tagit emot din ans\u00f6kan\n\nOm du har l\u00e4mnat in en ans\u00f6kan om f\u00f6rl\u00e4ngning innan tiden f\u00f6r ditt tidigare tillst\u00e5nd har g\u00e5tt ut, har du r\u00e4tt att vara kvar i Sverige tills Migrationsverket har fattat sitt beslut.\n\nOm du reser utomlands i samband med att ditt tillst\u00e5nd g\u00e5r ut kan det bli sv\u00e5rt f\u00f6r dig att komma in i Sverige innan du har f\u00e5tt ditt nya tillst\u00e5nd. Du kan d\u00e5 beh\u00f6va v\u00e4nta p\u00e5 ditt nya beslut utanf\u00f6r Sverige.\n\nOm du f\u00e5r uppeh\u00e5llstillst\u00e5nd f\u00e5r du ett uppeh\u00e5llstillst\u00e5ndskort. Kortet \u00e4r ett bevis p\u00e5 att du har tillst\u00e5nd att vara i Sverige och inneh\u00e5ller bland annat dina fingeravtryck och foto p\u00e5 dig. Du ska d\u00e4rf\u00f6r boka tid f\u00f6r att bli fotograferad och l\u00e4mna dina fingeravtryck s\u00e5 snart som m\u00f6jligt. Det beh\u00f6ver du g\u00f6ra \u00e4ven om du tidigare har haft ett uppeh\u00e5llstillst\u00e5ndskort eftersom ditt foto och dina fingeravtryck inte kan sparas.\n\n## Efter beslut\n\nBeslutet skickas hem till din adress i Sverige. N\u00e4r uppeh\u00e5llstillst\u00e5ndskortet \u00e4r klart skickas det hem till dig inom cirka en vecka.\n\n## Om Migrationsverket avsl\u00e5r din ans\u00f6kan\n\nOm Migrationsverket avsl\u00e5r din ans\u00f6kan kan du \u00f6verklaga beslutet inom tre veckor fr\u00e5n den dag d\u00e5 du fick ta del av beslutet. Information om hur du g\u00f6r finns i ditt beslut.\n\n### Ans\u00f6k f\u00f6r f\u00f6rsta g\u00e5ngen\n\nOm du inte kan ans\u00f6ka p\u00e5 webben fyller du i blanketten Ans\u00f6kan om uppeh\u00e5llstillst\u00e5nd f\u00f6r studerande och doktorander \u2013 F\u00f6rstag\u00e5ngsans\u00f6kan, nummer 112011, n\u00e4r du ska ans\u00f6ka f\u00f6r f\u00f6rsta g\u00e5ngen.\n\nL\u00e4mna in blanketten vid en svensk ambassad eller generalkonsulat i\u00a0landet d\u00e4r\u00a0du bor. P\u00e5 ans\u00f6kningsblanketten framg\u00e5r vilka dokument som du ska bifoga. Kontakta ambassaden eller generalkonsulatet innan du l\u00e4mnar in ans\u00f6kan.\n\nOm det inte finns n\u00e5gon m\u00f6jlighet att ans\u00f6ka i ditt land ska du ans\u00f6ka p\u00e5 den ambassad eller det generalkonsulat som \u00e4r n\u00e4rmast det land d\u00e4r du bor. Kontakta ambassaden eller generalkonsulatet innan du l\u00e4mnar in din ans\u00f6kan f\u00f6r mer information.\n\nOm du ans\u00f6ker p\u00e5 en ambassad eller ett generalkonsulat betalar du avgiften n\u00e4r du l\u00e4mnar in din ans\u00f6kan. F\u00f6r information om avgift ska du kontakta den aktuella ambassaden eller generalkonsulatet eftersom de inte f\u00f6ljer samma avgiftsbest\u00e4mmelser som Migrationsverket.### F\u00f6rl\u00e4ng ditt tillst\u00e5nd\n\nOm du ska ans\u00f6ka om att f\u00f6rl\u00e4nga ditt tillst\u00e5nd fyller du i blanketten Ans\u00f6kan om uppeh\u00e5llstillst\u00e5nd f\u00f6r studerande och doktorander \u2013 F\u00f6rl\u00e4ngningsans\u00f6kan, blankett nummer 114011. P\u00e5 ans\u00f6kningsblanketten framg\u00e5r vilka dokument som du ska bifoga.\n\nSkicka ans\u00f6kan till Migrationsverket, Box 3100, 903\u00a003 Ume\u00e5.\n\nI de flesta fall betalar du en avgift.\n\n"}