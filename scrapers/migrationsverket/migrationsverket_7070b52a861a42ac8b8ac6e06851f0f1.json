{"url": "https://www.migrationsverket.se/Privatpersoner/Studera-i-Sverige/Om-du-vill-overklaga.html", "text": "Om du vill \u00f6verklaga\n\nOm du har f\u00e5tt ett beslut fr\u00e5n Migrationsverket som du inte accepterar kan du v\u00e4lja att \u00f6verklaga det. H\u00e4r hittar du mer information om hur det g\u00e5r till att \u00f6verklaga.\n\nOm du inte accepterar Migrationsverkets beslut har du r\u00e4tt att \u00f6verklaga. Att \u00f6verklaga inneb\u00e4r att du vill att Migrationsverkets beslut ska \u00e4ndras. Det \u00e4r en domstol som pr\u00f6var \u00f6verklagandet, men du ska skicka ditt \u00f6verklagande till Migrationsverket. I beslutet st\u00e5r det hur l\u00e5ng tid du har p\u00e5 dig att \u00f6verklaga, ofta tre veckor fr\u00e5n den dag som du fick ta del av beslutet. Om du har ett offentligt bitr\u00e4de kan han eller hon hj\u00e4lpa dig att \u00f6verklaga.\n\nOm du har s\u00f6kt uppeh\u00e5llstillst\u00e5nd, har f\u00e5tt avslag p\u00e5 din ans\u00f6kan och befinner dig i Sverige n\u00e4r du f\u00e5r beslutet, ska du \u00e4nd\u00e5 planera f\u00f6r att \u00e5terv\u00e4nda \u00e4ven om du v\u00e4ljer att \u00f6verklaga. I ditt beslut st\u00e5r det om du har r\u00e4tt att stanna i Sverige medan du v\u00e4ntar p\u00e5 domstolens beslut.\n\nF\u00f6rst g\u00e5r Migrationsverket igenom ditt \u00f6verklagande f\u00f6r att se om beslutet ska \u00e4ndras. Om Migrationsverket inte anser att det finns sk\u00e4l att \u00e4ndra beslutet skickas det vidare till migrationsdomstolen. Domstolen kan antingen \u00e4ndra beslutet eller h\u00e5lla med Migrationsverket.\n\nFr\u00e5n den dag som migrationsdomstolen har tagit emot ditt \u00f6verklagande ska du v\u00e4nda dig till domstolen med alla fr\u00e5gor som r\u00f6r ditt \u00f6verklagande och domstolens arbete. Det \u00e4r ditt eget ansvar att bevaka migrationsdomstolens domar, Migrationsverket g\u00f6r inte det \u00e5t dig.\n\nOm du har ett offentligt bitr\u00e4de kan du inte f\u00e5 pengar fr\u00e5n Migrationsverket f\u00f6r resor till bitr\u00e4det efter att ditt \u00f6verklagande har l\u00e4mnats till domstolen.\n\nOm du \u00e4ndrar dig och vill ta tillbaka ditt \u00f6verklagande kan du meddela Migrationsverket att du accepterar beslutet. D\u00e5 pr\u00f6vas inte ditt \u00f6verklagande, och du kan inte \u00f6verklaga beslutet igen.\n\nI beslutet st\u00e5r det hur du g\u00f6r f\u00f6r att \u00f6verklaga det. Om du vill \u00f6verklaga Migrationsverkets beslut ska du skriva ett brev d\u00e4r du ber\u00e4ttar vilket beslut som du vill att Migrationsverket ska \u00e4ndra p\u00e5, och varf\u00f6r. Skicka med dokument eller andra bevis som st\u00f6djer det du ber\u00e4ttar, helst i original.\n\nI ditt \u00f6verklagande ska du skriva dina personuppgifter och ditt \u00e4rendenummer. \u00c4rendenumret st\u00e5r p\u00e5 ditt beslut. Om du \u00e4r asyls\u00f6kande st\u00e5r ditt \u00e4rendenummer ocks\u00e5 p\u00e5 ditt LMA-kort. Skriv ocks\u00e5 telefonnummer och adress d\u00e4r Migrationsverket eller domstolen kan n\u00e5 dig.\n\nDet \u00e4r viktigt att ditt \u00f6verklagande kommer in till Migrationsverket i tid. I tabellen som finns p\u00e5 den h\u00e4r sidan kan du se hur l\u00e5ng tid du har p\u00e5 dig att \u00f6verklaga, beroende p\u00e5 vilken typ av beslut det g\u00e4ller. Tiden b\u00f6rjar r\u00e4knas fr\u00e5n det att du blivit underr\u00e4ttad om beslutet.\n\nOm du inte kan \u00f6verklaga sj\u00e4lv kan du be n\u00e5gon annan att g\u00f6ra det \u00e5t dig. D\u00e5 beh\u00f6ver du l\u00e4mna in en fullmakt f\u00f6r den som hj\u00e4lper dig till Migrationsverket.\n\nEn fullmakt kan vara ett undertecknat brev d\u00e4r den som ans\u00f6ker om tillst\u00e5nd ger n\u00e5gon annan person m\u00f6jlighet att f\u00f6retr\u00e4da honom eller henne. En fullmakt kan till exempel ge n\u00e5gon r\u00e4tt att ans\u00f6ka, ta del av sk\u00e4len f\u00f6r ett beslut eller \u00f6verklaga ett beslut f\u00f6r n\u00e5gon annan. Fullmakten ska skrivas av den som ger sin fullmakt till n\u00e5gon annan och ska kunna visas upp i original om Migrationsverket beg\u00e4r det.\n\nF\u00f6r att ge fullmakt till en annan person ska du l\u00e4mna in ett brev till Migrationsverket d\u00e4r det st\u00e5r\u2022 att det \u00e4r en fullmakt\n\u2022 namn, f\u00f6delsedatum och adress f\u00f6r den person som ger n\u00e5gon annan fullmakt\n\u2022 vad personen som f\u00e5r fullmakt har r\u00e4tt att g\u00f6ra\n\u2022 namn, personnummer och adress f\u00f6r den som f\u00e5r fullmakt\n\u2022 namnteckning av den person som ger n\u00e5gon annan fullmakt\n\u2022 datum och ort f\u00f6r n\u00e4r fullmakten skrevs under.\n\n\nOm du inte \u00e4r n\u00f6jd med migrationsdomstolens dom kan du \u00f6verklaga till Migrations\u00f6verdomstolen inom tre veckor fr\u00e5n den dag som du fick ta del av domen. Migrations\u00f6verdomstolen \u00e4r sista instans och beslut som fattas d\u00e4r blir v\u00e4gledande f\u00f6r Migrationsverkets och migrationsdomstolarnas beslut i liknande \u00e4renden.\n\nMigrations\u00f6verdomstolen pr\u00f6var bara vissa \u00e4renden d\u00e4r det saknas r\u00e4ttslig v\u00e4gledning eller om migrationsdomstolen har pr\u00f6vat \u00e4rendet p\u00e5 fel s\u00e4tt. I de flesta fall beslutar Migrations\u00f6verdomstolen att inte pr\u00f6va \u00f6verklagandet. D\u00e5 \u00e4r det migrationsdomstolens dom som g\u00e4ller.\n\nEn del beslut kan du inte \u00f6verklaga. Det st\u00e5r i ditt beslut om du kan \u00f6verklaga det eller inte.\n\nDu kan bland annat inte \u00f6verklaga\u2022 ett beslut efter att du har accepterat beslutet och skrivit under en n\u00f6jdf\u00f6rklaring\n\u2022 Migrations\u00f6verdomstolens beslut att inte pr\u00f6va ditt \u00e4rende\n\u2022 att du har f\u00e5tt ett tidsbegr\u00e4nsat uppeh\u00e5llstillst\u00e5nd.\n\n\nMigrationsverket beh\u00f6ver ha ditt \u00f6verklagande innan tidsfristen har g\u00e5tt ut. Om du vill \u00f6verklaga domstolens beslut ska du skicka ditt \u00f6verklagande till domstolen, s\u00e5 att de har f\u00e5tt in det innan tidsfristen har g\u00e5tt ut. Det st\u00e5r i beslutet hur l\u00e5ng tid du har p\u00e5 dig att \u00f6verklaga.\n\nN\u00e4r tidsfristen har g\u00e5tt ut s\u00e4ger man att beslutet har f\u00e5tt laga kraft. Det inneb\u00e4r att beslutet inte l\u00e4ngre g\u00e5r att \u00f6verklaga."}