{"url": "https://www.migrationsverket.se/Privatpersoner/Besoka-Sverige/Affars--eller-konferensbesok.html", "text": "Visum f\u00f6r aff\u00e4rs- och konferensbes\u00f6k\n\nOm du ska bes\u00f6ka Sverige f\u00f6r ett aff\u00e4rs- eller konferensbes\u00f6k och \u00e4r medborgare i ett land utanf\u00f6r EU, kan du beh\u00f6va ett visum. Visum \u00e4r ett tillst\u00e5nd f\u00f6r att resa in och vara i ett land under en kortare tid. F\u00f6r att f\u00e5 visum beh\u00f6ver du en inbjudan fr\u00e5n f\u00f6retaget eller den som ordnar konferensen. Du ska visa att du har pengar f\u00f6r ditt uppeh\u00e4lle och hemresan. Du beh\u00f6ver ocks\u00e5 en sjukf\u00f6rs\u00e4kring som t\u00e4cker kostnaderna om du skulle bli sjuk under ditt bes\u00f6k i Sverige.\n\nOm du vill bes\u00f6ka Sverige och de \u00f6vriga Schengenl\u00e4nderna ska du ha\n\u2022 ett pass som \u00e4r giltigt minst tre m\u00e5nader efter att visumet har slutat g\u00e4lla och som \u00e4r utf\u00e4rdat under den senaste tio\u00e5rsperioden\n\u2022 en inbjudan fr\u00e5n f\u00f6retaget eller den som ordnar konferensen\n\u2022 pengar f\u00f6r uppeh\u00e4llet och f\u00f6r hemresan. Sverige kr\u00e4ver att du har 450 kronor f\u00f6r varje dag som bes\u00f6ket i Sverige varar. Beloppet kan i vissa fall bli l\u00e4gre, till exempel f\u00f6r mindre barn, om du betalar kostnaden f\u00f6r kost och logi i f\u00f6rv\u00e4g eller om du ska bo hos sl\u00e4kt eller v\u00e4nner. Du ska visa att du har tillr\u00e4ckligt med pengar f\u00f6r uppeh\u00e4llet med hj\u00e4lp av exempelvis kontoutdrag fr\u00e5n din bank eller dokument d\u00e4r inbjudaren i Sverige lovar att st\u00e5 f\u00f6r alla kostnader under bes\u00f6ket\n\u2022 en individuell medicinsk resef\u00f6rs\u00e4kring som t\u00e4cker de kostnader som kan uppst\u00e5 i samband med\u00a0akut l\u00e4karhj\u00e4lp, br\u00e5dskande sjukhusv\u00e5rd eller transport till hemlandet av medicinska sk\u00e4l. F\u00f6rs\u00e4kringen ska t\u00e4cka kostnader p\u00e5 minst 30\u00a0000 euro och g\u00e4lla i alla Schengenl\u00e4nder.\n\n\nDu ska ocks\u00e5 kunna beskriva syftet med bes\u00f6ket. Ambassaden kommer dessutom att g\u00f6ra en bed\u00f6mning av hur troligt det \u00e4r att du kommer att l\u00e4mna Sverige innan tiden f\u00f6r din visering tar slut. Om ambassaden bed\u00f6mer att det finns rimliga tvivel om att du kommer att l\u00e4mna Sverige och Schengen innan tiden f\u00f6r viseringen tar slut kommer inte en visering att beviljas.\n\nDet finns ocks\u00e5 krav som skiljer sig fr\u00e5n land till land. Det \u00e4r d\u00e4rf\u00f6r viktigt att du kontrollerar vad som g\u00e4ller i ditt fall. Kraven kan f\u00f6r\u00e4ndras beroende p\u00e5 de r\u00e5dande omst\u00e4ndigheterna. Du hittar mer information p\u00e5 den aktuella ambassadens webbplats. F\u00f6r att hitta till r\u00e4tt ambassad, se l\u00e4nk l\u00e4ngst ner p\u00e5 sidan.\n\nF\u00f6r medborgare i Albanien, Armenien,\u00a0Azerbajdzjan, Bosnien-Hercegovina, Georgien, Makedonien, Moldavien, Montenegro, Ryssland, Serbien och Ukraina g\u00e4ller s\u00e4rskilda regler p\u00e5 grund av de viseringsf\u00f6renklingsavtal som tr\u00e4ffats mellan dessa l\u00e4nder och EU. Mer information om dessa avtal finns p\u00e5 EU-l\u00e4ndernas ambassader och konsulat i dessa l\u00e4nder.\n\nDu ska l\u00e4mna in din ans\u00f6kan om visum till en svensk ambassad eller generalkonsulat. I vissa l\u00e4nder f\u00f6rekommer det att ett annat Schengenland representerar Sverige. Men det finns ocks\u00e5 l\u00e4nder d\u00e4r Sverige varken har n\u00e5gon egen ambassad eller generalkonsulat, eller representeras av n\u00e5got annat land. D\u00e4r f\u00e5r den som vill l\u00e4mna in en visumans\u00f6kan resa till n\u00e4rmaste land d\u00e4r det finns en svensk ambassad eller generalkonsulat.\n\nOm du ska l\u00e4mna in din ans\u00f6kan vid n\u00e5got annat Schengenlands utlandsmyndighet b\u00f6r du kontakta den i f\u00f6rv\u00e4g. D\u00e5 \u00e4r det n\u00e4mligen detta lands krav p\u00e5 dokument som g\u00e4ller. Dokumenten b\u00f6r ocks\u00e5 vara \u00f6versatta till det landets spr\u00e5k.\n\nF\u00f6r att ans\u00f6ka om visum ska du fylla i blanketten Application for Schengen Visa(Ans\u00f6kan om Schengenvisering).\n\nF\u00f6r att ans\u00f6ka om visum ska du fylla i blanketten Application for Schengen Visa(Ans\u00f6kan om Schengenvisering).\n\nF\u00f6r att ans\u00f6ka om visum ska du fylla i blanketten Application for Schengen Visa(Ans\u00f6kan om Schengenvisering).\n\nF\u00f6r att myndigheterna ska kunna behandla din ans\u00f6kan m\u00e5ste du tydligt ange\n\u2022 varf\u00f6r du ska bes\u00f6ka Sverige\n\u2022 hur l\u00e4nge du ska stanna i Sverige\n\u2022 hur du ska f\u00f6rs\u00f6rja dig under tiden i Sverige\n\u2022 vilket slags pass du har och hur l\u00e4nge det \u00e4r giltigt\n\u2022 vart du ska resa efter bes\u00f6ket i Sverige\n\u2022 om du har tillst\u00e5nd att resa in i det land du ska till efter vistelsen i Sverige.\n\n\nTill din ans\u00f6kan ska du bifoga\n\u2022 ett fotografi i passformat som \u00e4r taget rakt framifr\u00e5n och som inte \u00e4r \u00e4ldre \u00e4n sex m\u00e5nader\n\u2022 en inbjudan\u00a0\u2013 ett brev\u00a0\u2013 fr\u00e5n f\u00f6retaget eller fr\u00e5n den som ordnar konferensen\n\u2022 andra dokument som ambassaden kan kr\u00e4va.\n\n\nInbjudan (fr\u00e5n f\u00f6retaget eller fr\u00e5n den som ordnar konferensen) ska inneh\u00e5lla uppgifter om dig, till exempel\n\u2022 dina personuppgifter\n\u2022 varf\u00f6r du ska bes\u00f6ka Sverige\n\u2022 hur l\u00e4nge du ska vara i Sverige\n\u2022 vem som ansvarar f\u00f6r din f\u00f6rs\u00f6rjning under tiden du \u00e4r i Sverige.\n\n\nEn fullmakt kan vara ett undertecknat brev d\u00e4r den som ans\u00f6ker om tillst\u00e5nd ger n\u00e5gon annan person m\u00f6jlighet att f\u00f6retr\u00e4da honom eller henne. En fullmakt kan till exempel ge n\u00e5gon r\u00e4tt att ans\u00f6ka, ta del av sk\u00e4len f\u00f6r ett beslut eller \u00f6verklaga ett beslut f\u00f6r n\u00e5gon annan. Fullmakten ska skrivas av den som ger sin fullmakt till n\u00e5gon annan och ska kunna visas upp i original om Migrationsverket beg\u00e4r det.\n\nF\u00f6r att ge fullmakt till en annan person ska du l\u00e4mna in ett brev till Migrationsverket d\u00e4r det st\u00e5r\n\u2022 att det \u00e4r en fullmakt\n\u2022 namn, f\u00f6delsedatum och adress f\u00f6r den person som ger n\u00e5gon annan fullmakt\n\u2022 vad personen som f\u00e5r fullmakt har r\u00e4tt att g\u00f6ra\n\u2022 namn, personnummer och adress f\u00f6r den som f\u00e5r fullmakt\n\u2022 namnteckning av den person som ger n\u00e5gon annan fullmakt\n\u2022 datum och ort f\u00f6r n\u00e4r fullmakten skrevs under.\n\n\nVanligtvis f\u00e5r du ett beslut inom tv\u00e5 veckor, men handl\u00e4ggningstiderna vid ambassaden eller generalkonsulatet varierar. Under semesterperioden juni\u2013augusti kan det ta l\u00e4ngre tid. Om du beh\u00f6ver aktuell information om detta, kontakta ambassaden eller generalkonsulatet som ska behandla din ans\u00f6kan. Om ambassaden eller generalkonsulatet skickar din ans\u00f6kan till Migrationsverket\u00a0 kan det ta l\u00e4ngre tid. F\u00f6r att vara s\u00e4ker p\u00e5 att f\u00e5 ditt visum i tid b\u00f6r du l\u00e4mna in din ans\u00f6kan minst tv\u00e5 m\u00e5nader innan du ska resa till Sverige.\n\nI de allra flesta fall beslutar ambassaden eller generalkonsulatet. Ibland g\u00f6r den vissa kontroller med de \u00f6vriga Schengenl\u00e4nderna. Om ambassaden eller generalkonsulatet \u00e4r os\u00e4ker p\u00e5 hur man ska bed\u00f6ma din ans\u00f6kan kan den skicka ans\u00f6kan vidare till Migrationsverket i Sverige, som d\u00e5 fattar beslutet.\n\nDe allra flesta som s\u00f6ker visum f\u00e5r det. Du kan f\u00e5 avslag om myndigheten som fattar beslutet bed\u00f6mer att du inte kommer att l\u00e4mna Schengenomr\u00e5det efter bes\u00f6ket och att syftet med din resa inte \u00e4r det som du uppgivit i din ans\u00f6kan. Du kan ocks\u00e5 f\u00e5 avslag om du finns i datasystemet SIS (Schengen Information System), d\u00e4r medlemsl\u00e4nderna registrerar personer som inte f\u00e5r resa in i Schengenomr\u00e5det.\n\nEtt visum g\u00e4ller f\u00f6r vistelse i Schengenl\u00e4nderna i upp till 90 dagar under en period av 180 dagar.\n\nDet st\u00e5r p\u00e5 visumm\u00e4rket som klistras in i ditt pass hur m\u00e5nga dagar du f\u00e5r vistas i Schengenl\u00e4nderna. Dagarna kan anv\u00e4ndas under den tidsperiod som framg\u00e5r av m\u00e4rket. Perioden \u00e4r oftast 15 dagar l\u00e4ngre \u00e4n antalet dagar som du f\u00e5r vistas i Schengenl\u00e4nderna. Det beror p\u00e5 att du ska ha m\u00f6jlighet att \u00e4ndra resdatum om n\u00e5got of\u00f6rutsett h\u00e4nder.\n\nP\u00e5 visumm\u00e4rket st\u00e5r det hur m\u00e5nga g\u00e5nger du f\u00e5r resa in i och ut ur Schengenl\u00e4nderna under giltighetstiden.\n\nDet g\u00e5r att ans\u00f6ka om ett Schengenvisum som g\u00e4ller f\u00f6r flera inresor om du regelbundet bes\u00f6ker Sverige. Ett visum med flera inresor kan g\u00e4lla f\u00f6r vistelser p\u00e5 upp till 90 dagar\u00a0under de senaste\u00a0180 dagarna under maximalt fem \u00e5r.\n\nOm du f\u00e5r visum kan du bes\u00f6ka \u00f6vriga Schengenl\u00e4nder.\n\nDitt visum kan i\u00a0vissa fall\u00a0g\u00e4lla f\u00f6r inresa och vistelse endast i Sverige eller i vissa Schengenl\u00e4nder, till exempel\u00a0om ditt pass inte godtas av alla Schengenl\u00e4nder.\n\nMed hj\u00e4lp av EU:s viseringskalkylator kan du r\u00e4kna ut n\u00e4r du kan resa in i Schengenomr\u00e5det igen, och hur m\u00e5nga dagar du kan stanna.\n\nOm du ska bes\u00f6ka Sverige under l\u00e4ngre tid \u00e4n 90 dagar ska du ans\u00f6ka om ett uppeh\u00e5llstillst\u00e5nd f\u00f6r bes\u00f6k.\n\nOm du f\u00e5tt ett beslut du inte \u00e4r n\u00f6jd med kan du l\u00e4mna in en skriftlig \u00f6verklagan senast 3 veckor fr\u00e5n den dagen du fick beslutet. I din \u00f6verklagan ska du skriva vilket beslut du inte \u00e4r n\u00f6jd med, varf\u00f6r och hur du vill att det ska \u00e4ndras. Har du n\u00e5gra dokument som du inte l\u00e4mnat in tidigare kan du komplettera ditt \u00e4rende med dem. Din \u00f6verklagan ska l\u00e4mnas in till den ambassad eller konsulat som fattat beslutet. Ambassaden eller generalkonsulatet kontrollerar att \u00f6verklagan kommit in i r\u00e4tt tid och g\u00e5r igenom \u00e4rendet p\u00e5 nytt. Om det g\u00e5tt l\u00e4ngre tid \u00e4n\u00a0tre veckor avvisas \u00f6verklagandet och du f\u00e5r i s\u00e5dana fall l\u00e4mna in en ny ans\u00f6kan.\n\nBeslutet kan \u00e4ndras om det kommer in ny information. I s\u00e5 fall blir du meddelad och ditt visum s\u00e4tts in i passet.\n\nHar \u00f6verklagandet kommit in i r\u00e4tt tid och den myndighet som fattat beslutet inte anser att det finns anledning att \u00e4ndra beslutet ska de s\u00e5 fort som m\u00f6jligt skicka \u00e4rendet vidare. Din ans\u00f6kan, beslutet och alla \u00f6vriga handlingar som l\u00e4mnats in i \u00e4rendet, skickas till Migrationsdomstolen i G\u00f6teborg. Migrationsdomstolen fattar sedan beslut.\n\nOm du kommer fr\u00e5n ett land d\u00e4r du inte beh\u00f6ver ha ett visum f\u00f6r att resa till Sverige eller till ett annat Schengenland m\u00e5ste du \u00e4nd\u00e5 uppfylla ett antal krav. Gr\u00e4nspolisen kommer att kontrollera att du uppfyller kraven innan du reser in i Sverige.\n\n\u00c4ven om du inte beh\u00f6ver ett visum f\u00f6r att resa till Sverige beh\u00f6ver du ha\n\u2022 ett pass som \u00e4r giltigt minst tre m\u00e5nader efter utresa fr\u00e5n Schengen\n\u2022 tur- och returbiljett som ska vara giltig inom 90 dagar\n\u2022 en skriftlig inbjudan fr\u00e5n din familjemedlem eller v\u00e4n som du ska bo hos eller en bokningsbekr\u00e4ftelse om du ska bo p\u00e5 hotell\n\u2022 pengar f\u00f6r uppeh\u00e4llet och f\u00f6r hemresan.\n\n\nSverige kr\u00e4ver att du har 450 kronor f\u00f6r varje dag som bes\u00f6ket i Sverige varar. Beloppet kan i vissa fall bli l\u00e4gre, till exempel f\u00f6r mindre barn, om du betalar kostnaden f\u00f6r kost och logi i f\u00f6rv\u00e4g eller om du ska bo hos sl\u00e4kt eller v\u00e4nner. Du ska visa att du har tillr\u00e4ckligt med pengar f\u00f6r uppeh\u00e4llet med hj\u00e4lp av exempelvis kontoutdrag fr\u00e5n din bank eller dokument d\u00e4r inbjudaren i Sverige lovar att st\u00e5 f\u00f6r alla kostnader under bes\u00f6ket.\n\nDet \u00e4r \u00e4ven rekommenderat att du har en individuell medicinsk resef\u00f6rs\u00e4kring som t\u00e4cker de kostnader som kan uppst\u00e5 i samband med akut l\u00e4karhj\u00e4lp, br\u00e5dskande sjukhusv\u00e5rd eller transport till hemlandet av medicinska sk\u00e4l. F\u00f6rs\u00e4kringen b\u00f6r t\u00e4cka kostnader p\u00e5 minst 30 000 euro och g\u00e4lla i alla Schengenl\u00e4nder.\n\nOm du har fr\u00e5gor innan din resa kan du kontakta en ambassad eller ett generalkonsulat. Bes\u00f6k ambassadens eller generalkonsulatets webbplats f\u00f6r information innan ditt bes\u00f6k."}