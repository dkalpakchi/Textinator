{"url": "https://www.migrationsverket.se/Privatpersoner/Studera-i-Sverige/Gymnasium-och-folkhogskola.html", "text": "# Studera p\u00e5 gymnasium och folkh\u00f6gskola\n\nOm du ska g\u00e5 en internationell utbildning p\u00e5 ett gymnasium eller studera vid en folkh\u00f6gskola i Sverige l\u00e4ngre tid \u00e4n tre m\u00e5nader beh\u00f6ver du uppeh\u00e5llstillst\u00e5nd. Tillst\u00e5ndet ska vara klart innan du reser till Sverige.\n\n## F\u00f6r dig som s\u00f6ker skydd i Sverige och studerar p\u00e5 gymnasium\n\nDu som s\u00f6ker skydd i Sverige (asyl), eller har f\u00e5tt ett tidsbegr\u00e4nsat uppeh\u00e5llstillst\u00e5nd efter en ans\u00f6kan om asyl, kan under vissa omst\u00e4ndigheter f\u00e5 ett uppeh\u00e5llstillst\u00e5nd baserat p\u00e5 gymnasiestudier. F\u00f6r dig g\u00e4ller andra regler \u00e4n f\u00f6r en person som inte s\u00f6ker skydd i Sverige men s\u00f6ker uppeh\u00e5llstillst\u00e5nd f\u00f6r \u00f6vriga studier p\u00e5 gymnasium. Om du vill l\u00e4sa mer om uppeh\u00e5llstillst\u00e5nd baserat p\u00e5 gymnasiestudier f\u00f6r den som s\u00f6ker skydd i Sverige, eller om du redan har ett tidsbegr\u00e4nsat uppeh\u00e5llstillst\u00e5nd som du f\u00e5tt efter en ans\u00f6kan om asyl, hittar du mer information under ing\u00e5ngen f\u00f6r Skydd och asyl.\n\n\nOm du ska f\u00f6rs\u00f6rja dig med egna medel ska du l\u00e4mna in din ans\u00f6kan tidigast tre m\u00e5nader innan datumet du ans\u00f6ker om uppeh\u00e5llstillst\u00e5nd fr\u00e5n. Det \u00e4r f\u00f6r att du ska kunna visa att du kan f\u00f6rs\u00f6rja dig sj\u00e4lv i n\u00e4ra anslutning till b\u00f6rjan av studietiden och f\u00f6r att dina handlingar inte ska hinna bli f\u00f6r gamla. Det g\u00e4ller inte om du kommer f\u00e5 ett stipendium som ska t\u00e4cka din f\u00f6rs\u00f6rjning, studerar p\u00e5 gymnasium eller \u00e4r utbyteselev.\n\nF\u00f6r studier som varar kortare tid \u00e4n tre m\u00e5nader m\u00e5ste medborgare i vissa l\u00e4nder ha visum. S\u00e4rskilda regler g\u00e4ller f\u00f6r dig som \u00e4r EU-medborgare och varaktigt bosatt.\n\nReglerna g\u00e4ller f\u00f6r studier p\u00e5 en internationell utbildning (IB \u2013 international baccalaureate) p\u00e5 en gymnasieskola eller studier p\u00e5 en folkh\u00f6gskola.\n\n## Krav f\u00f6r uppeh\u00e5llstillst\u00e5nd\n\nF\u00f6r att du ska f\u00e5 tillst\u00e5nd ska du\n\n\n* ha ett giltigt pass\n* vara antagen till heltidsstudier\n* ha en helt\u00e4ckande sjukf\u00f6rs\u00e4kring som g\u00e4ller i Sverige\n* kunna f\u00f6rs\u00f6rja dig under den tid som du s\u00f6ker uppeh\u00e5llstillst\u00e5nd f\u00f6r. Om du ska studera p\u00e5 en gymnasieskola beh\u00f6ver du endast visa att du har fickpengar f\u00f6r den tid du ska vara i Sverige\n* ha ett medgivande fr\u00e5n dina v\u00e5rdnadshavare om du \u00e4r under 18 \u00e5r. I s\u00e5 fall ska du \u00e4ven skicka med ett intyg som visar vem eller vilka som \u00e4r dina v\u00e5rdnadshavare och hur ni \u00e4r sl\u00e4kt,\u00a0samt\u00a0en kopia av en id-handling f\u00f6r v\u00e5rdnadshavare.\n\n\nDu f\u00e5r inte arbeta utan arbetstillst\u00e5nd under studietiden."}