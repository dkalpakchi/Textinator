{"url": "https://www.migrationsverket.se/Privatpersoner/Besoka-Sverige/Affars--eller-konferensbesok.html", "text": "#Visum f\u00f6r aff\u00e4rs\n\n### Specialavtal f\u00f6r vissa l\u00e4nder\n\nF\u00f6r medborgare i Albanien, Armenien,\u00a0Azerbajdzjan, Bosnien-Hercegovina, Georgien, Makedonien, Moldavien, Montenegro, Ryssland, Serbien och Ukraina g\u00e4ller s\u00e4rskilda regler p\u00e5 grund av de viseringsf\u00f6renklingsavtal som tr\u00e4ffats mellan dessa l\u00e4nder och EU. Mer information om dessa avtal finns p\u00e5 EU-l\u00e4ndernas ambassader och konsulat i dessa l\u00e4nder.\n\n## Ans\u00f6ka om visum\n\nDu ska l\u00e4mna in din ans\u00f6kan om visum till en svensk ambassad eller generalkonsulat. I vissa l\u00e4nder f\u00f6rekommer det att ett annat Schengenland representerar Sverige. Men det finns ocks\u00e5 l\u00e4nder d\u00e4r Sverige varken har n\u00e5gon egen ambassad eller generalkonsulat, eller representeras av n\u00e5got annat land. D\u00e4r f\u00e5r den som vill l\u00e4mna in en visumans\u00f6kan resa till n\u00e4rmaste land d\u00e4r det finns en svensk ambassad eller generalkonsulat.\n\nOm du ska l\u00e4mna in din ans\u00f6kan vid n\u00e5got annat Schengenlands utlandsmyndighet b\u00f6r du kontakta den i f\u00f6rv\u00e4g. D\u00e5 \u00e4r det n\u00e4mligen detta lands krav p\u00e5 dokument som g\u00e4ller. Dokumenten b\u00f6r ocks\u00e5 vara \u00f6versatta till det landets spr\u00e5k.\n\nF\u00f6r att ans\u00f6ka om visum ska du fylla i blanketten Application for Schengen Visa(Ans\u00f6kan om Schengenvisering).\n\nF\u00f6r att myndigheterna ska kunna behandla din ans\u00f6kan m\u00e5ste du tydligt ange\n\n\n* varf\u00f6r du ska bes\u00f6ka Sverige\n* hur l\u00e4nge du ska stanna i Sverige\n* hur du ska f\u00f6rs\u00f6rja dig under tiden i Sverige\n* vilket slags pass du har och hur l\u00e4nge det \u00e4r giltigt\n* vart du ska resa efter bes\u00f6ket i Sverige\n* om du har tillst\u00e5nd att resa in i det land du ska till efter vistelsen i Sverige.\n\n\nTill din ans\u00f6kan ska du bifoga\n\n\n* ett fotografi i passformat som \u00e4r taget rakt framifr\u00e5n och som inte \u00e4r \u00e4ldre \u00e4n sex m\u00e5nader\n* en inbjudan\u00a0\u2013 ett brev\u00a0\u2013 fr\u00e5n f\u00f6retaget eller fr\u00e5n den som ordnar konferensen\n* andra dokument som ambassaden kan kr\u00e4va.\n\n\nInbjudan (fr\u00e5n f\u00f6retaget eller fr\u00e5n den som ordnar konferensen) ska inneh\u00e5lla uppgifter om dig, till exempel\n\n\n* dina personuppgifter\n* varf\u00f6r du ska bes\u00f6ka Sverige\n* hur l\u00e4nge du ska vara i Sverige\n* vem som ansvarar f\u00f6r din f\u00f6rs\u00f6rjning under tiden du \u00e4r i Sverige."}