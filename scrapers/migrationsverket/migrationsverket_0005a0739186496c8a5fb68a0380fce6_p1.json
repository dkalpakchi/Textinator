{"url": "https://www.migrationsverket.se/Privatpersoner/Besoka-Sverige/Besoka-slakt-och-vanner.html", "text": "## Krav f\u00f6r att f\u00e5 visum\n\nOm du vill bes\u00f6ka Sverige och de \u00f6vriga Schengenl\u00e4nderna ska du ha\n\n\u2022 ett pass som \u00e4r giltigt minst tre m\u00e5nader efter att visumet har slutat g\u00e4lla och som \u00e4r utf\u00e4rdat under den senaste tio\u00e5rsperioden. N\u00e4r du ans\u00f6ker om visum ska du bifoga kopior av de sidor i ditt pass som visar personuppgifter, foto, namnteckning, passnummer, utf\u00e4rdandeland, giltighetstid och om du har tillst\u00e5nd att bo i andra l\u00e4nder \u00e4n ditt hemland\n\u2022 f\u00e5tt en inbjudan fr\u00e5n den person du ska bes\u00f6ka,\u00a0blanketten\u00a0Inbjudan inf\u00f6r ans\u00f6kan om Schengenvisering, nummer 240011\n\u2022 pengar f\u00f6r uppeh\u00e4llet och f\u00f6r hemresan. Sverige kr\u00e4ver att du har 450 kronor f\u00f6r varje dag som bes\u00f6ket i Sverige varar. Beloppet kan i vissa fall bli l\u00e4gre, till exempel f\u00f6r mindre barn, om du betalar kostnaden f\u00f6r kost och logi i f\u00f6rv\u00e4g eller om du ska bo hos sl\u00e4kt eller v\u00e4nner. Du ska visa att du har tillr\u00e4ckligt med pengar f\u00f6r uppeh\u00e4llet med hj\u00e4lp av exempelvis kontoutdrag fr\u00e5n din bank eller dokument d\u00e4r inbjudaren i Sverige lovar att st\u00e5 f\u00f6r alla kostnader under bes\u00f6ket\n\u2022 en individuell medicinsk resef\u00f6rs\u00e4kring som t\u00e4cker de kostnader som kan uppst\u00e5 i samband med\u00a0 akut l\u00e4karhj\u00e4lp, br\u00e5dskande sjukhusv\u00e5rd eller transport till hemlandet av medicinska sk\u00e4l. F\u00f6rs\u00e4kringen ska t\u00e4cka kostnader p\u00e5 minst 30\u00a0000 euro och g\u00e4lla i alla Schengenl\u00e4nder. Vid ans\u00f6kan ska du l\u00e4mna in dokument som visar att du har en individuell medicinsk resef\u00f6rs\u00e4kring.\n\nDu ska ocks\u00e5 kunna beskriva syftet med bes\u00f6ket. Ambassaden kommer dessutom att g\u00f6ra en bed\u00f6mning av hur troligt det \u00e4r att du kommer att l\u00e4mna Sverige innan tiden f\u00f6r din visering tar slut. Om ambassaden bed\u00f6mer att det finns rimliga tvivel om att du kommer att l\u00e4mna Sverige och Schengen innan tiden f\u00f6r viseringen tar slut kommer inte en visering att beviljas.\n\nKontrollera vad ambassaden eller konsulatet kr\u00e4ver\n\nDet finns ocks\u00e5 krav som skiljer sig fr\u00e5n land till land. Det \u00e4r d\u00e4rf\u00f6r viktigt att du kontrollerar vad som g\u00e4ller i ditt fall. Kraven kan f\u00f6r\u00e4ndras beroende p\u00e5 de r\u00e5dande omst\u00e4ndigheterna. Du hittar mer information p\u00e5 den aktuella ambassadens eller generalkonsulatets webbplats.\n\nSpecialavtal f\u00f6r vissa l\u00e4nder\n\nF\u00f6r medborgare i Albanien, Armenien, Azerbajdzjan, Bosnien-Hercegovina, Georgien, Kap Verde, Moldavien, Montenegro, Nordmakedonien, Ryssland, Serbien och Ukraina g\u00e4ller s\u00e4rskilda regler p\u00e5 grund av de viseringsf\u00f6renklingsavtal som tr\u00e4ffats mellan dessa l\u00e4nder och EU. Om du \u00e4r medborgare i ett av dessa l\u00e4nder hittar du mer information p\u00e5 den svenska ambassadens webbplats f\u00f6r respektive land."}