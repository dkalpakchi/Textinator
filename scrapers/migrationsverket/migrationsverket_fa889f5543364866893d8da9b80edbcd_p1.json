{"url": "https://www.migrationsverket.se/Privatpersoner/Besoka-Sverige/Forlanga-besok.html", "text": "#Ans\u00f6ka om att f\u00f6rl\u00e4nga bes\u00f6ket i Sverige\n\n### S\u00e5 ans\u00f6ker du om f\u00f6rl\u00e4ngt visum\n\nEn ans\u00f6kan om f\u00f6rl\u00e4ngt visum ska personligen l\u00e4mnas in\u00a0till n\u00e5gon av\u00a0Migrationsverkets tillst\u00e5ndsenheter innan\u00a0visumet slutar g\u00e4lla. Innan du bes\u00f6ker Migrationsverket beh\u00f6ver du boka tid.\n\nDu ska ta med\n\n\n* blanketten Ans\u00f6kan om Schengenvisering, nummer 118031\n\n\n\n* ditt pass i original (f\u00f6r att visa upp det)\n* kvitto p\u00e5 att du har betalat avgiften 30 euro f\u00f6r ans\u00f6kan om f\u00f6rl\u00e4ngning av visum om du ans\u00f6ker p\u00e5 grund av starka personliga sk\u00e4l. (En ans\u00f6kan om f\u00f6rl\u00e4ngning av visum p\u00e5 grund av force majeure eller humanit\u00e4ra sk\u00e4l \u00e4r avgiftsfri.)\n* en f\u00f6rklaring p\u00e5 varf\u00f6r du ska f\u00e5 f\u00f6rl\u00e4ngd visering\n* dokumentation som visar varf\u00f6r\u00a0du beh\u00f6ver en l\u00e4ngre vistelse (exempelvis intyg fr\u00e5n f\u00f6retag, l\u00e4karintyg eller dylikt)\n* ett fotografi av dig i passformat som \u00e4r taget rakt framifr\u00e5n\n* en individuell medicinsk resef\u00f6rs\u00e4kring som t\u00e4cker de kostnader som kan uppst\u00e5 i samband med akut l\u00e4karhj\u00e4lp, br\u00e5dskande sjukhusv\u00e5rd eller transport till hemlandet av medicinska sk\u00e4l. F\u00f6rs\u00e4kringen ska t\u00e4cka kostnader p\u00e5 minst 30 000 euro och g\u00e4lla i alla Schengenl\u00e4nder.\n\n\n### Beslut om visum\n\nMigrationsverket skickar beslutet till dig. Om Migrationsverket har beslutat att du har r\u00e4tt till ett f\u00f6rl\u00e4ngt visum f\u00e5r du ett klisterm\u00e4rke i passet som bevis p\u00e5 ditt f\u00f6rl\u00e4ngda visum. Du eller ett ombud (n\u00e5gon som kommer i st\u00e4llet f\u00f6r dig) ska komma till Migrationsverket f\u00f6r att f\u00e5 m\u00e4rket inklistrat i ditt pass. Ombudet beh\u00f6ver ha med sig en fullmakt fr\u00e5n dig.\n\nOm Migrationsverket bed\u00f6mer att du inte f\u00e5r f\u00f6rl\u00e4ngt visum avvisas din ans\u00f6kan. En avvisning av ett \u00e4rende som pr\u00f6vas enligt viseringskodexen kan inte \u00f6verklagas.\n\nDu har r\u00e4tt att vistas i Sverige s\u00e5 l\u00e4nge som du har ett giltigt visum. Om ditt visum har slutat g\u00e4lla har du inte r\u00e4tt att vistas i n\u00e5got av Schengenl\u00e4nderna. Om du har ans\u00f6kt om att f\u00f6rl\u00e4nga din vistelse efter att ditt visum har\u00a0g\u00e5tt ut\u00a0f\u00e5r du inte heller vara kvar i Sverige och v\u00e4nta p\u00e5 beslutet.\n\nOm du har ans\u00f6kt om en f\u00f6rl\u00e4ngning som g\u00f6r att du kommer att stanna i Sverige mer \u00e4n 90 dagar, under en period om totalt 180 dagar, g\u00e4ller andra regler. L\u00e4s mer\u00a0i fliken nedanf\u00f6r under rubriken Uppeh\u00e5llstillst\u00e5nd f\u00f6r bes\u00f6k."}