{"url": "https://www.migrationsverket.se/Privatpersoner/Besoka-Sverige/Medicinsk-behandling.html", "text": "# Visum f\u00f6r medicinsk behandling\n\nOm du ska bes\u00f6ka Sverige f\u00f6r att f\u00e5 medicinsk behandling och \u00e4r medborgare i ett land utanf\u00f6r EU, kan du beh\u00f6va ett visum. Visum \u00e4r ett tillst\u00e5nd f\u00f6r att resa in och vara i ett land under en kortare tid. F\u00f6r att f\u00e5 visum beh\u00f6ver du bland annat visa att du ska f\u00e5 v\u00e5rd i Sverige och att du inte kan f\u00e5 samma v\u00e5rd i ditt hemland.\n\n## Krav f\u00f6r att f\u00e5 visum\n\nOm du vill bes\u00f6ka Sverige och de \u00f6vriga Schengenl\u00e4nderna ska du ha\n\n\n* ett pass som \u00e4r giltigt minst tre m\u00e5nader efter att visumet har slutat g\u00e4lla och som \u00e4r utf\u00e4rdat under den senaste tio\u00e5rsperioden\n* ett l\u00e4karintyg fr\u00e5n Sverige som visar n\u00e4r du ska f\u00e5 din behandling och vad den inneb\u00e4r\n* ett l\u00e4karintyg fr\u00e5n det land d\u00e4r du \u00e4r bosatt som visar att du inte kan f\u00e5 behandlingen d\u00e4r\n* ett bevis p\u00e5 att du har deponerat pengar i Sverige f\u00f6r den planerade behandlingen och eventuell efterv\u00e5rd\n* pengar f\u00f6r uppeh\u00e4llet och f\u00f6r hemresan. Sverige kr\u00e4ver att du har 450 kronor f\u00f6r varje dag som bes\u00f6ket i Sverige varar. Beloppet kan i vissa fall bli l\u00e4gre, till exempel f\u00f6r mindre barn, om du betalar kostnaden f\u00f6r kost och logi i f\u00f6rv\u00e4g eller om du ska bo hos sl\u00e4kt eller v\u00e4nner. Du ska visa att du har tillr\u00e4ckligt med pengar f\u00f6r uppeh\u00e4llet med hj\u00e4lp av exempelvis kontoutdrag fr\u00e5n din bank eller dokument d\u00e4r inbjudaren i Sverige lovar att st\u00e5 f\u00f6r alla kostnader under bes\u00f6ket\n* en individuell medicinsk resef\u00f6rs\u00e4kring som t\u00e4cker de kostnader som kan uppst\u00e5 i samband med\u00a0 akut l\u00e4karhj\u00e4lp, br\u00e5dskande sjukhusv\u00e5rd eller transport till hemlandet av medicinska sk\u00e4l. F\u00f6rs\u00e4kringen ska t\u00e4cka kostnader p\u00e5 minst 30\u00a0000 euro och g\u00e4lla i alla Schengenl\u00e4nder.\n\n\nDu ska ocks\u00e5 kunna beskriva syftet med bes\u00f6ket. Ambassaden kommer dessutom att g\u00f6ra en bed\u00f6mning av hur troligt det \u00e4r att du kommer att l\u00e4mna Sverige innan tiden f\u00f6r din visering tar slut. Om ambassaden bed\u00f6mer att det finns rimliga tvivel om att du kommer att l\u00e4mna Sverige och Schengen innan tiden f\u00f6r viseringen tar slut kommer inte en visering att beviljas."}