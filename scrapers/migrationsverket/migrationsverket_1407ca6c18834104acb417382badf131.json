{"url": "https://www.migrationsverket.se/Privatpersoner/Studera-i-Sverige/Universitet-och-hogskola.html", "text": "Studera p\u00e5 universitet och h\u00f6gskola\n\nOm du ska studera p\u00e5 ett universitet eller en h\u00f6gskola i Sverige under l\u00e4ngre tid \u00e4n tre m\u00e5nader m\u00e5ste du ha ett uppeh\u00e5llstillst\u00e5nd. Tillst\u00e5ndet ska vara klart innan du reser till Sverige. \n\nEn g\u00e4stforskare \u00e4r en person som genom en h\u00f6gskoleutbildning har beh\u00f6righet till en doktorandutbildning och \u00e4r utvald att forska i Sverige. Om du har f\u00e5tt anst\u00e4llning som g\u00e4stforskare ska du ans\u00f6ka om uppeh\u00e5llstillst\u00e5nd som g\u00e4stforskare.\n\nL\u00e4s mer om hur du ans\u00f6ker om uppeh\u00e5llstillst\u00e5nd som g\u00e4stforskare\n\nDu som \u00e4r doktorand och ska studera i Sverige som en del av en utbildning i ett annat land kan inte f\u00e5 uppeh\u00e5llstillst\u00e5nd f\u00f6r studier om du inte \u00e4r antagen till ett svenskt universitet eller h\u00f6gskola. Du kan i\u00a0st\u00e4llet ans\u00f6ka om uppeh\u00e5llstillst\u00e5nd f\u00f6r bes\u00f6k.\n\nUppdragsutbildning i Sverige p\u00e5 ett universitet eller h\u00f6gskola ing\u00e5r i kategorin andra sorters studier.\n\nS\u00e4rskilda regler g\u00e4ller f\u00f6r dig som \u00e4r EU-medborgare och varaktigt bosatt.\n\nRegler f\u00f6r EU-medborgare och varaktigt bosatta\n\nF\u00f6r studier som varar kortare tid \u00e4n tre m\u00e5nader ska du inte ans\u00f6ka om uppeh\u00e5llstillst\u00e5nd utan i\u00a0st\u00e4llet ans\u00f6ka om visum. Medborgare i vissa l\u00e4nder f\u00e5r vistas i Sverige i upp till tre m\u00e5nader utan uppeh\u00e5llstillst\u00e5nd eller visum. Under den tiden \u00e4r det till\u00e5tet att studera.\n\nL\u00e4s mer om att ans\u00f6ka om visum under Bes\u00f6ka Sverige\u00a0\n\nF\u00f6r att f\u00e5 tillst\u00e5nd ska du\n\u2022 ha ett giltigt pass\n\u2022 vara antagen till heltidsstudier p\u00e5 ett universitet eller en\u00a0h\u00f6gskola\n\u2022 kunna f\u00f6rs\u00f6rja dig under den tid som du s\u00f6ker uppeh\u00e5llstillst\u00e5nd f\u00f6r\n\u2022 ha en helt\u00e4ckande sjukf\u00f6rs\u00e4kring.\n\n\nKontrollera att informationen p\u00e5 dokumenten du skickar med syns tydligt. Viktiga uppgifter som ditt namn m\u00e5ste framg\u00e5 av dokumenten. Dokumenten b\u00f6r vara s\u00e5 nyligen utf\u00e4rdade som m\u00f6jligt. Dokumenten b\u00f6r ocks\u00e5 vara \u00f6versatta till svenska eller engelska av auktoriserad \u00f6vers\u00e4ttare, om de \u00e4r utf\u00e4rdade p\u00e5 ett annat spr\u00e5k. N\u00e4r du skickar med ett \u00f6versatt dokument ska du alltid skicka med en kopia av originaldokumentet.\n\nP\u00e5 studyinsweden.se finns en f\u00f6rteckning \u00f6ver vilka l\u00e4ros\u00e4ten som r\u00e4knas som universitet och h\u00f6gskolor.\n\nV\u00e4rldssj\u00f6fartsuniversitet och Folkuniversitetet r\u00e4knas inte som universitet eller h\u00f6gskola. Religi\u00f6sa studier, uppdragsutbildningar eller studier p\u00e5 en yrkesskola r\u00e4knas inte heller som universitets- eller h\u00f6gskolestudier utan som s\u00e5 kallade \u00f6vriga studier.\n\nOm du ska studera p\u00e5 ett gymnasium eller en folkh\u00f6gskola, som ocks\u00e5 \u00e4r \u00f6vriga studier,\u00a0g\u00e4ller andra regler.\n\nSkicka med kopior p\u00e5 de sidor i ditt pass som visar personuppgifter, foto, namnteckning, passnummer, utf\u00e4rdandeland, giltighetstid och om du har tillst\u00e5nd att bo i andra l\u00e4nder \u00e4n ditt hemland. Det \u00e4r viktigt att hela passidorna finns med p\u00e5 kopiorna. \u00c4ven siffror och tecken l\u00e4ngst upp och l\u00e4ngst ned p\u00e5 sidorna m\u00e5ste synas tydligt. Om ditt pass \u00e4r p\u00e5 v\u00e4g att g\u00e5 ut b\u00f6r du f\u00f6rl\u00e4nga det eftersom du inte kan f\u00e5 tillst\u00e5nd f\u00f6r l\u00e4ngre tid \u00e4n ditt pass \u00e4r giltigt.\n\nDu ska vara antagen till heltidsstudier p\u00e5 ett program eller kurser som kr\u00e4ver din n\u00e4rvaro vid ett svenskt universitet eller h\u00f6gskola. Du kan inte f\u00e5 uppeh\u00e5llstillst\u00e5nd f\u00f6r studier p\u00e5 distans. Heltidsstudier motsvarar 30 h\u00f6gskolepo\u00e4ng per termin.\n\nDu kan inte f\u00e5 uppeh\u00e5llstillst\u00e5nd om du inte \u00e4r slutligt antagen till studierna. Om du \u00e4r skyldig att betala studieavgift, anses du inte som slutligt antagen f\u00f6rr\u00e4n den del av studieavgiften som universitetet eller h\u00f6gskolan tar ut i f\u00f6rv\u00e4g \u00e4r betald. Universitetet eller h\u00f6gskolan meddelar Migrationsverket n\u00e4r betalningen \u00e4r gjord.\n\n\u00c4ven f\u00f6r dig som doktorand g\u00e4ller att du m\u00e5ste ha blivit slutligt antagen till studierna f\u00f6r att kunna beviljas uppeh\u00e5llstillst\u00e5nd. Det r\u00e4cker allts\u00e5 inte med att du har f\u00e5tt ett intyg om att du kommer att antas som doktorand. Om du har antagits som doktorand ska du skicka med l\u00e4ros\u00e4tets beslut om antagning, med information om tidpunkten f\u00f6r antagningen. Du beh\u00f6ver ocks\u00e5 skicka med ett kompletterande intyg\u00a0g\u00e4llande doktorandstudierna, utf\u00e4rdat av l\u00e4ros\u00e4tet. Du kan h\u00e4nvisa l\u00e4ros\u00e4tet till Migrationsverkets checklista f\u00f6r dessa intyg.\n\nOm du ska studera i Sverige som en del av en utbildning i ett annat land, kan du inte f\u00e5 uppeh\u00e5llstillst\u00e5nd f\u00f6r studier om du inte \u00e4r antagen till ett svenskt universitet eller h\u00f6gskola. Du kan i\u00a0st\u00e4llet ans\u00f6ka om uppeh\u00e5llstillst\u00e5nd f\u00f6r bes\u00f6k. Om du har beh\u00f6righet till en doktorandutbildning och \u00e4r utvald att forska i Sverige kan du ans\u00f6ka om uppeh\u00e5llstillst\u00e5nd som g\u00e4stforskare.\n\nOm du \u00e4r doktorand och du omv\u00e4xlande kommer att vistas b\u00e5de i Sverige och i ett annat land under dina studier (enligt den s\u00e5 kallade sandwich-modellen) kan du f\u00e5 uppeh\u00e5llstillst\u00e5nd f\u00f6r upp till tv\u00e5 \u00e5r i taget. Du m\u00e5ste d\u00e5 vistas minst h\u00e4lften av tiden i Sverige under den s\u00f6kta tillst\u00e5ndstiden.\n\nEn sammanh\u00e4ngande utlandsvistelse p\u00e5 upp till en fj\u00e4rdedel av tillst\u00e5ndstiden kan godtas. F\u00f6r ett uppeh\u00e5llstillst\u00e5nd som g\u00e4ller tv\u00e5 \u00e5r kan en sammanh\u00e4ngande utlandsvistelse p\u00e5 upp till sex m\u00e5nader godtas. F\u00f6r ett uppeh\u00e5llstillst\u00e5nd som g\u00e4ller ett \u00e5r kan en sammanh\u00e4ngande utlandsvistelse p\u00e5 upp till tre m\u00e5nader godtas. Du m\u00e5ste visa att det finns ett tydligt uppl\u00e4gg f\u00f6r studierna. Du m\u00e5ste d\u00e4rf\u00f6r l\u00e4mna in ett intyg, utf\u00e4rdat av din handledare i Sverige, som visar hur du kommer att f\u00f6rdela din tid mellan Sverige och andra l\u00e4nder under den s\u00f6kta tillst\u00e5ndstiden. Om dina studier p\u00e5b\u00f6rjas eller avslutas i ett annat land \u00e4n Sverige, kommer du inte att f\u00e5 n\u00e5got uppeh\u00e5llstillst\u00e5nd f\u00f6r dessa perioder.\n\nF\u00f6rs\u00f6rjningskravet f\u00f6r dig som har ans\u00f6kt\u00a0under \u00e5r\u00a02018 \u00e4r minst\u00a08\u00a0190\u00a0kronor per m\u00e5nad. F\u00f6r ans\u00f6kningar som kommit in till Migrationsverket den 1 januari 2019 eller senare \u00e4r f\u00f6rs\u00f6rjningskravet minst 8\u00a0370 kronor per m\u00e5nad.\n\nDu m\u00e5ste visa att du har f\u00f6rs\u00f6rjningen tryggad f\u00f6r den tid som du s\u00f6ker uppeh\u00e5llstillst\u00e5nd f\u00f6r. Det inneb\u00e4r att du m\u00e5ste visa att du har pengar tillg\u00e4ngliga genom egna banktillg\u00e5ngar, stipendium eller liknande, som exempelvis studiemedel fr\u00e5n hemlandet.\n\nOm du ska studera i ett \u00e5r eller mer, ska du visa att din f\u00f6rs\u00f6rjning \u00e4r tryggad f\u00f6r tio m\u00e5nader per \u00e5r. Se exempel i faktarutan nedan.\n\nMed egna banktillg\u00e5ngar menas att du har pengar p\u00e5 ett konto som tillh\u00f6r dig och som bara du och din eventuella make eller maka kan ta ut pengar ifr\u00e5n. Det ses inte som egna banktillg\u00e5ngar om du delar kontot med till exempel dina f\u00f6r\u00e4ldrar eller en sl\u00e4kting. Migrationsverket godk\u00e4nner inte heller att n\u00e5gon annan (till exempel en sl\u00e4kting eller ett f\u00f6retag) st\u00e5r som sponsor f\u00f6r din f\u00f6rs\u00f6rjning under din vistelse i Sverige, om inte pengarna finns p\u00e5 ditt eget konto. Kredit, fonder eller aktier r\u00e4knas inte som egna banktillg\u00e5ngar.\n\nOm du kommer att f\u00e5 stipendium eller liknande (till exempel studiemedel) ska du skicka med nyligen utf\u00e4rdat dokument i ditt namn med uppgift om m\u00e5nadsbelopp eller totalbelopp. Av dokumentet ska \u00e4ven framg\u00e5 vilken tid du kommer att f\u00e5 stipendium utbetalat och hur mycket av pengarna som kommer att vara tillg\u00e4ngliga f\u00f6r din f\u00f6rs\u00f6rjning.\n\nOm du \u00e4r doktorand och kommer att f\u00e5 utbildningsbidrag eller l\u00f6n f\u00f6r anst\u00e4llning som doktorand ska detta framg\u00e5 av ett anst\u00e4llningsbevis eller studieintyg. Studieintyget utf\u00e4rdas av l\u00e4ros\u00e4tet (se Checklista f\u00f6r intyg g\u00e4llande ett f\u00f6rsta tillst\u00e5nd f\u00f6r doktorandstudier).\n\nOm du kan visa att du f\u00e5r fri bostad och/ eller mat genom universitetet, h\u00f6gskolan eller en organisation som arbetar f\u00f6r internationellt utbyte, kan beloppet per m\u00e5nad minskas. F\u00f6r ans\u00f6kningar som har kommit in till Migrationsverket\u00a0under \u00e5r\u00a02018 minskas m\u00e5nadsbeloppet med 1\u00a0592 kronor per m\u00e5nad f\u00f6r fri mat och 1\u00a0592,50 kronor per m\u00e5nad f\u00f6r fri bostad. F\u00f6r ans\u00f6kningar som har kommit in den 1 januari 2019 eller senare minskas m\u00e5nadsbeloppet med 1\u00a0627,50 kronor per m\u00e5nad f\u00f6r fri mat och 1\u00a0627,50 kronor per m\u00e5nad f\u00f6r fri bostad.\n\nOm du blir folkbokf\u00f6rd i Sverige s\u00e5 anses du ha en helt\u00e4ckande sjukf\u00f6rs\u00e4kring. Du som har blivit antagen till studier kortare tid \u00e4n ett \u00e5r blir inte folkbokf\u00f6rd i Sverige. Om du d\u00e5 inte har en f\u00f6rs\u00e4kring via universitetet eller h\u00f6gskolan, m\u00e5ste du vara f\u00f6rs\u00e4krad genom ditt hemland eller med en egen f\u00f6rs\u00e4kring.\n\nF\u00f6rs\u00e4kringen ska g\u00e4lla f\u00f6r hela den tid du ska vara i Sverige och t\u00e4cka kostnader f\u00f6r akut- och annan l\u00e4karv\u00e5rd, tandv\u00e5rd\u00a0och sjukhusvistelse. Den ska ocks\u00e5 t\u00e4cka kostnader f\u00f6r hemtransport av medicinska sk\u00e4l.\n\nDu kan f\u00e5 uppeh\u00e5llstillst\u00e5nd f\u00f6r den tid som studierna kr\u00e4ver, men aldrig f\u00f6r l\u00e4ngre tid \u00e4n ditt pass \u00e4r giltigt. \u00c4ven om du har blivit antagen till flera \u00e5rs studier kan du vanligtvis f\u00e5 uppeh\u00e5llstillst\u00e5nd f\u00f6r h\u00f6gst ett \u00e5r i taget, eller tretton m\u00e5nader vid en f\u00f6rstag\u00e5ngsans\u00f6kan.\n\nSom doktorand kan du f\u00e5 upp till tv\u00e5 \u00e5rs uppeh\u00e5llstillst\u00e5nd f\u00f6r studier.\n\nL\u00e4ngden p\u00e5 beviljat uppeh\u00e5llstillst\u00e5nd kan ocks\u00e5 p\u00e5verkas om\n\u2022 du inte har pengar f\u00f6r hela den s\u00f6kta tillst\u00e5ndstiden\n\u2022 sjukf\u00f6rs\u00e4kringens giltighetstid inte str\u00e4cker sig \u00f6ver hela den s\u00f6kta tillst\u00e5ndstiden\n\u2022 den faktiska studieperioden \u00e4r kortare \u00e4n den s\u00f6kta tillst\u00e5ndstiden.\n\n\nMigrationsverket har vissa vanliga tillst\u00e5ndstider som till\u00e4mpas s\u00e5 l\u00e5ngt det \u00e4r m\u00f6jligt. Tiderna som presenteras i tabellen nedan \u00e4r generella. Giltighetstiden f\u00f6r ett uppeh\u00e5llstillst\u00e5nd finns angiven i beslutet fr\u00e5n Migrationsverket.\n\n\n\nOm din familj samtidigt ans\u00f6ker om uppeh\u00e5llstillst\u00e5nd ska ni skicka med:\n\u2022 kopior av de sidor i dina familjemedlemmars pass som visar personuppgifter, foto, namnteckning, passnummer, utf\u00e4rdandeland, giltighetstid, inresest\u00e4mplar och om de har tillst\u00e5nd att bo i andra l\u00e4nder \u00e4n deras hemland. Om passet \u00e4r p\u00e5 v\u00e4g att g\u00e5 ut b\u00f6r de f\u00f6rl\u00e4nga det eftersom de inte kan f\u00e5 tillst\u00e5nd f\u00f6r l\u00e4ngre tid \u00e4n passet \u00e4r giltigt\n\u2022 dokument, exempelvis kontoutdrag fr\u00e5n bank, som styrker att familjens f\u00f6rs\u00f6rjning \u00e4r ordnad f\u00f6r tiden i Sverige (se tabellen under rubrik Du ska kunna f\u00f6rs\u00f6rja dig)\n\u2022 kopia av vigselbevis, \u00e4ktenskapsbevis eller motsvarande (g\u00e4ller gifta par och registrerad partner)\n\u2022 dokument som visar att ni har bott tillsammans, till exempel folkbokf\u00f6ringsbevis, gemensamt hyreskontrakt eller gemensamt k\u00f6pebevis f\u00f6r bostad (g\u00e4ller sambos)\n\u2022 f\u00f6delseattest eller f\u00f6delsebevis f\u00f6r barn d\u00e4r f\u00f6r\u00e4ldrarnas namn framg\u00e5r\n\u2022 medgivande fr\u00e5n den andra v\u00e5rdnadshavaren f\u00f6r barn under 18 \u00e5r, om den andra v\u00e5rdnadshavaren inte f\u00f6ljer med till Sverige, eller bevis om ensam v\u00e5rdnad. Det kan till exempel vara domstolsbeslut, eller d\u00f6dsbevis om den andra f\u00f6r\u00e4ldern \u00e4r avliden. Av medgivandet b\u00f6r framg\u00e5 om barnet har till\u00e5telse att vistas i Sverige under den tid du t\u00e4nker vistas h\u00e4r. Vid gemensam v\u00e5rdnad ska kopia av den andra v\u00e5rdnadshavarens pass eller annan identitetshandling ocks\u00e5 bifogas\n\u2022 adoptionshandlingar om barnet \u00e4r adopterat.\n\n\nF\u00f6r att Migrationsverket ska kunna fatta beslut i ditt \u00e4rende kr\u00e4vs det att alla uppgifter \u00e4r ifyllda och alla n\u00f6dv\u00e4ndiga dokument finns med. Det inneb\u00e4r att handl\u00e4ggningstiden blir kortare om allt som kr\u00e4vs finns med fr\u00e5n b\u00f6rjan \u00e4n om ans\u00f6kan beh\u00f6ver kompletteras i efterhand. Observera att Migrationsverket i vissa fall kan beh\u00f6va utreda ans\u00f6kan ytterligare \u00e4ven om alla uppgifter \u00e4r ifyllda och alla dokument har skickats med.\n\nF\u00f6r att f\u00e5 en uppfattning om hur l\u00e5ng tid du beh\u00f6ver v\u00e4nta p\u00e5 ditt beslut kan du bes\u00f6ka sidan Tid till beslut. Observera att genomsnittstiden som visas p\u00e5 sidan ber\u00e4knas utifr\u00e5n tidigare avgjorda \u00e4renden i samma kategori. Tiden kan variera fr\u00e5n ans\u00f6kan till ans\u00f6kan."}