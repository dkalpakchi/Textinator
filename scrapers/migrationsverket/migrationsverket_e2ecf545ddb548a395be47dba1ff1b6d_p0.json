{"url": "https://www.migrationsverket.se/Privatpersoner/Lamna-Sverige/Atervandring.html", "text": "# \u00c5tervandring\n\nOm du har f\u00e5tt uppeh\u00e5llstillst\u00e5nd i Sverige som flykting, skyddsbeh\u00f6vande, av humanit\u00e4ra sk\u00e4l eller har tagits ut p\u00e5 flyktingkvoten och vill \u00e5tervandra till ditt hemland har du m\u00f6jlighet att f\u00e5 bidrag fr\u00e5n Migrationsverket.\n\nDu som funderar p\u00e5 eller har beslutat dig f\u00f6r att flytta tillbaka till ditt hemland, kan h\u00e4r l\u00e4sa om vilket bidrag du kan f\u00e5 och vad du b\u00f6r t\u00e4nka p\u00e5. I vissa fall kan du f\u00e5 bidrag \u00e4ven om du vill flytta till ett annat land \u00e4n ditt hemland.\n\n## Resebidrag\n\nDu kan f\u00e5 resebidrag om du har f\u00e5tt uppeh\u00e5llstillst\u00e5nd i Sverige som flykting, skyddsbeh\u00f6vande, kvotflykting, p\u00e5 synnerligen eller s\u00e4rskilt \u00f6mmande omst\u00e4ndigheter. Du kan inte f\u00e5 bidrag om du har blivit svensk medborgare.\n\nDu ska kunna visa att du har\n\u2022 ett giltigt hemlandspass\n\u2022 en adress i det land du ska flytta till\n\u2022 tillst\u00e5nd f\u00f6r att bo i annat land \u00e4n hemlandet, om du planerar att flytta till n\u00e5got annat land \u00e4n ditt hemland\n\u2022 visum till de l\u00e4nder du passerar p\u00e5 hemresan om det beh\u00f6vs.\n\nDu ska dessutom redovisa dina skulder och tillg\u00e5ngar i Sverige, hemlandet eller annat land du ska flytta till. Skulderna i Sverige ska du betala eller g\u00f6ra en s\u00e4rskild \u00f6verenskommelse eller avbetalningsplan f\u00f6r med den som du har l\u00e5nat pengar av.\n\nDina familjemedlemmar kan f\u00e5 resebidrag om de har f\u00e5tt uppeh\u00e5llstillst\u00e5nd p\u00e5 anknytning till dig. Som familjemedlemmar r\u00e4knas make/maka/sambo och barn under 18 \u00e5r. Du m\u00e5ste ocks\u00e5 kunna visa att du sj\u00e4lv inte kan betala f\u00f6r din och din familjs resa.\n\nOm det finns s\u00e4rskilda sk\u00e4l kan Migrationsverket bevilja bidrag f\u00f6r din sambo eller annan anh\u00f6rig som bor tillsammans med dig.\n\n## Om du f\u00e5r resebidrag\n\nOm du f\u00e5r resebidrag f\u00f6r att flytta till ett annat land s\u00e5 kommer ditt permanenta uppeh\u00e5llstillst\u00e5nd att \u00e5terkallas n\u00e4r du har l\u00e4mnat Sverige."}