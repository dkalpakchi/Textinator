{"url": "https://www.migrationsverket.se/Privatpersoner/Arbeta-i-Sverige/Eget-foretag.html", "text": "Uppeh\u00e5llstillst\u00e5nd f\u00f6r dig som har eget f\u00f6retag\n\nOm du ska arbeta l\u00e4ngre tid \u00e4n\u00a0tre m\u00e5nader f\u00f6r att starta och driva ett eget f\u00f6retag eller g\u00e5 in som del\u00e4gare i ett f\u00f6retag m\u00e5ste du ha ett uppeh\u00e5llstillst\u00e5nd. Uppeh\u00e5llstillst\u00e5ndet ska vara\u00a0klart innan du reser till Sverige. Du kan ans\u00f6ka via webben fr\u00e5n ditt hemland eller n\u00e5got annat land utanf\u00f6r Sverige d\u00e4r du bor.\u00a0\n\nF\u00f6r att f\u00e5\u00a0uppeh\u00e5llstillst\u00e5nd f\u00f6r eget f\u00f6retagande\u00a0ska\n\n\u2022 du ha ett giltigt pass (om ditt pass \u00e4r p\u00e5 v\u00e4g att g\u00e5 ut b\u00f6r du f\u00f6rl\u00e4nga det eftersom du inte kan f\u00e5 tillst\u00e5nd f\u00f6r l\u00e4ngre tid \u00e4n ditt pass \u00e4r giltigt)\n\u2022 du visa att du har god branscherfarenhet och tidigare erfarenhet av att driva ett eget f\u00f6retag\n\u2022 du visa att du har relevant kunskap i svenska och/eller engelska\n\u2022 du styrka att du \u00e4r den som driver f\u00f6retaget, har det avg\u00f6rande ansvaret och \u00e4ger 50 procent eller\u00a0mer\n\u2022 ditt f\u00f6retags tj\u00e4nster eller varor produceras och/eller s\u00e4ljas i Sverige\n\u2022 du visa att du har tillr\u00e4ckligt med egna pengar f\u00f6r att f\u00f6rs\u00f6rja dig och din eventuella familj under de\u00a0tv\u00e5 f\u00f6rsta \u00e5ren (motsvarande 200\u00a0000 kr f\u00f6r dig, 100\u00a0000 f\u00f6r din medf\u00f6ljande make eller maka och 50\u00a0000 kr f\u00f6r varje medf\u00f6ljande barn)\n\u2022 du visa ett trov\u00e4rdigt underlag till din budget\n\u2022 du visa att du har skapat kundkontakter och/eller ett n\u00e4tverk i Sverige\n\u2022 du visa att ditt f\u00f6retag efter pr\u00f6votiden p\u00e5\u00a0tv\u00e5 \u00e5r, har en ekonomi i balans och kan f\u00f6rs\u00f6rja dig och din eventuella familj (f\u00f6rs\u00f6rjningen ber\u00e4knas efter riksnormen f\u00f6r f\u00f6rs\u00f6rjningsst\u00f6d plus bostadskostnad).\n\u2022 du i de flesta fall betala en avgift (avgifter f\u00f6r uppeh\u00e5llstillst\u00e5nd).\nMigrationsverket g\u00f6r en f\u00f6retagsekonomisk bed\u00f6mning av dina f\u00f6retagsplaner.\n\nF\u00f6r att bli folkbokf\u00f6rd i Sverige kr\u00e4vs det att du har tillst\u00e5nd f\u00f6r minst ett \u00e5r och kommer att vistas i Sverige under minst ett \u00e5r.\n\nEgna f\u00f6retagare som ska arbeta kortare tid \u00e4n\u00a0tre m\u00e5nader i Sverige beh\u00f6ver inget uppeh\u00e5llstillst\u00e5nd. F\u00f6r arbete som varar kortare tid \u00e4n tre\u00a0m\u00e5nader m\u00e5ste medborgare i vissa l\u00e4nder ha visum. L\u00e4s mer om visum under Bes\u00f6ka Sverige.\n\nF\u00f6r att kunna anv\u00e4nda e-tj\u00e4nsten beh\u00f6ver du\n\n\u2022 kopior av de sidor i ditt pass som visar personuppgifter, foto, namnteckning, passnummer, utf\u00e4rdandeland, giltighetstid och om du har tillst\u00e5nd att bo i andra l\u00e4nder \u00e4n ditt hemland\n\u2022 bankintyg som visar att du har tillr\u00e4ckligt med pengar f\u00f6r att f\u00f6rs\u00f6rja dig och din familj under de\u00a0tv\u00e5 f\u00f6rsta \u00e5ren (motsvarande 200\u00a0000 kr f\u00f6r dig, 100\u00a0000 f\u00f6r din medf\u00f6ljande make eller maka och 50\u00a0000 kr f\u00f6r varje medf\u00f6ljande barn)\n\u2022 bankintyg som visar att du har tillr\u00e4ckligt med pengar om du ska k\u00f6pa f\u00f6retaget och f\u00f6r de kostnader och investeringar du r\u00e4knar med f\u00f6r att driva f\u00f6retaget\n\u2022 k\u00f6pekontrakt om du har k\u00f6pt eller t\u00e4nker k\u00f6pa f\u00f6retaget eller r\u00f6relsen\n\u2022 handelsbolagsavtal eller aktiebok\n\u2022 handling som visar att du har betalat k\u00f6pesumman, eller din del av k\u00f6pesumman, om du har k\u00f6pt f\u00f6retaget eller r\u00f6relsen\n\u2022 kontrakt med kunder eller leverant\u00f6rer och lokaler\n\u2022 de\u00a0tv\u00e5 senaste \u00e5rsboksluten eller \u00e5rsredovisningarna (om f\u00f6retaget har varit verksamt tidigare)\n\u2022 balans- och resultatrapport f\u00f6r innevarande r\u00e4kenskaps\u00e5r fram till och med f\u00f6reg\u00e5ende m\u00e5nad\n\u2022 kursintyg eller annat bevis p\u00e5 att du kan svenska och/eller engelska\n\u2022 examensbevis fr\u00e5n dina utbildningar\n\u2022 arbetsgivarintyg fr\u00e5n tidigare arbetsgivare\n\u2022 registreringsbevis f\u00f6r f\u00f6retag som du har haft eller har utanf\u00f6r Sverige.\nDokumenten b\u00f6r vara \u00f6versatta till svenska eller engelska av auktoriserad \u00f6vers\u00e4ttare. Kopia av dokumentet i original ska alltid skickas med.\n\nOm du har tillst\u00e5nd f\u00f6r att studera i Sverige och vill ans\u00f6ka om uppeh\u00e5llstillst\u00e5nd som egen f\u00f6retagare utan att l\u00e4mna landet m\u00e5ste du l\u00e4mna in ans\u00f6kan innan ditt uppeh\u00e5llstillst\u00e5nd f\u00f6r studier slutar att g\u00e4lla. Du ska skicka med ett intyg om studieresultat som visar att du har klarat minst 30 h\u00f6gskolepo\u00e4ng eller genomf\u00f6rt minst en termins forskarutbildning i Sverige.\n\nOm du har s\u00f6kt asyl, f\u00e5tt ett tidsbegr\u00e4nsat uppeh\u00e5llstillst\u00e5nd och kan f\u00f6rs\u00f6rja dig kan du i vissa fall f\u00e5 ett permanent uppeh\u00e5llstillst\u00e5nd. F\u00f6r dig g\u00e4ller andra krav \u00e4n f\u00f6r de som ans\u00f6ker om uppeh\u00e5llstillst\u00e5nd som egen f\u00f6retagare och som inte har ett tidsbegr\u00e4nsat uppeh\u00e5llstillst\u00e5nd sedan tidigare som grundar sig p\u00e5 asylsk\u00e4l. F\u00f6r att du som egen f\u00f6retagare ska f\u00e5 ett permanent uppeh\u00e5llstillst\u00e5nd m\u00e5ste du visa att du kan f\u00f6rs\u00f6rja dig nu och att det finns tillr\u00e4ckligt kapital f\u00f6r att driva ditt f\u00f6retag och f\u00f6rs\u00f6rja dig i minst tv\u00e5 \u00e5r fram\u00e5t.\n\nDu kan kontrollera att din\u00a0ans\u00f6kan har registrerats hos Migrationsverket eller\u00a0om du har f\u00e5tt ett beslut\u00a0p\u00e5 sidan Kontrollera\u00a0din ans\u00f6kan.\n\nDu som beh\u00f6ver visum f\u00f6r att resa till Sverige ska bes\u00f6ka en svensk ambassad eller generalkonsulat f\u00f6r att bli fotograferad och l\u00e4mna dina fingeravtryck s\u00e5 snart som m\u00f6jligt. F\u00f6re bes\u00f6ket ska du kontakta ambassaden eller generalkonsulatet.\n\nDu som inte beh\u00f6ver visum f\u00f6r att resa till Sverige ska boka tid f\u00f6r att l\u00e4mna underlag f\u00f6r uppeh\u00e5llstillst\u00e5ndskort p\u00e5 Migrationsverket efter att du har kommit till Sverige.\n\nDin familj kan f\u00e5 uppeh\u00e5llstillst\u00e5nd f\u00f6r samma tid som du. Om du f\u00e5r uppeh\u00e5llstillst\u00e5nd f\u00f6r mer \u00e4n sex m\u00e5nader s\u00e5 kan dina familjemedlemmar\u00a0(som \u00e4r \u00f6ver 16 \u00e5r)\u00a0f\u00e5 arbetstillst\u00e5nd.\u00a0Du m\u00e5ste kunna visa att deras f\u00f6rs\u00f6rjning \u00e4r tryggad av dig.\n\nSom familj r\u00e4knas\n\n\u2022 din partner (sambo, make/maka eller registrerad partner)\n\u2022 dina eller din partners ogifta barn under 18 \u00e5r.\nNi kan ans\u00f6ka om uppeh\u00e5llstillst\u00e5nd tillsammans. D\u00e5 ans\u00f6ker du f\u00f6r din familj i din webbans\u00f6kan. Om din familj ska ans\u00f6ka efter dig kan de g\u00f6ra en egen webbans\u00f6kan.\n\nBeslutet skickas till den ambassad eller generalkonsulat som du valde i webbans\u00f6kan. N\u00e4r du ska h\u00e4mta ditt beslut ska du ta med ditt pass.\n\nDu kan f\u00e5 uppeh\u00e5llstillst\u00e5nd f\u00f6r tv\u00e5 \u00e5r men aldrig l\u00e4ngre \u00e4n ditt pass \u00e4r giltigt.\n\nOm du f\u00e5r uppeh\u00e5llstillst\u00e5nd f\u00f6r mer \u00e4n tre m\u00e5nader f\u00e5r du ett uppeh\u00e5llstillst\u00e5ndskort. Kortet \u00e4r ett bevis p\u00e5 att du har tillst\u00e5nd att vara i Sverige och inneh\u00e5ller bland annat dina fingeravtryck och foto p\u00e5 dig. Uppeh\u00e5llstillst\u00e5ndskortet tillverkas\u00a0i samband med att beslutet fattas, dock tidigast tre m\u00e5nader innan uppeh\u00e5llstillst\u00e5ndet b\u00f6rjar g\u00e4lla.\n\nDet g\u00e5r inte att skynda p\u00e5 tillverkningen eller leveransen av kortet.\n\nN\u00e4r uppeh\u00e5llstillst\u00e5ndskortet \u00e4r klart kommer ambassaden eller generalkonsulatet att l\u00e4mna ut eller skicka det f\u00e4rdiga kortet till dig. Det kan ta upp till\u00a0fyra veckor att tillverka och leverera kortet till ambassaden eller generalkonsulatet efter att du har f\u00e5tt ditt beslut. N\u00e4r du reser in i Sverige m\u00e5ste du visa upp uppeh\u00e5llstillst\u00e5ndskortet tillsammans med ett giltigt pass. \u00a0\n\nOm du kan resa till Sverige utan visum b\u00f6r du kunna visa upp en kopia av beslutet n\u00e4r du reser in. S\u00e5 snart du kan efter att du har kommit till Sverige ska du boka tid p\u00e5 Migrationsverket f\u00f6r att l\u00e4mna fingeravtryck och bli\u00a0fotograferad. N\u00e4r ditt uppeh\u00e5llstillst\u00e5ndskort \u00e4r klart kommer det att skickas till din adress i Sverige.\n\nOm du beh\u00f6ver s\u00f6ka v\u00e5rd i Sverige kan du beh\u00f6va betala f\u00f6r v\u00e5rden sj\u00e4lv om du inte \u00e4r folkbokf\u00f6rd i Sverige och inte har ett svenskt personnummer. Om du blir folkbokf\u00f6rd kan du \u00e4ven bli inskriven hos F\u00f6rs\u00e4kringskassan och omfattas av den svenska socialf\u00f6rs\u00e4kringen.\n\nF\u00f6r att bli folkbokf\u00f6rd och f\u00e5 ett svenskt personnummer kr\u00e4vs i regel att du har beviljats minst ett \u00e5rs uppeh\u00e5llstillst\u00e5nd i Sverige och att du planerar att bo h\u00e4r i ett \u00e5r eller l\u00e4ngre. Du b\u00f6r d\u00e4rf\u00f6r folkbokf\u00f6ra dig s\u00e5 snart som m\u00f6jligt efter att du har flyttat till Sverige.\n\nOm Migrationsverket avsl\u00e5r din ans\u00f6kan betyder det att du inte har r\u00e4tt till uppeh\u00e5llstillst\u00e5nd i Sverige. Du kan v\u00e4lja att \u00f6verklaga beslutet inom tre veckor fr\u00e5n den dag d\u00e5 du fick ta del av beslutet. Information om hur du \u00f6verklagar finns i ditt beslut. Om du har gett n\u00e5gon en fullmakt att f\u00f6retr\u00e4da dig kan den personen \u00f6verklaga \u00e5t dig.\n\nOm du befinner dig i Sverige n\u00e4r du f\u00e5r avslag p\u00e5 din ans\u00f6kan m\u00e5ste du l\u00e4mna landet inom den tid som st\u00e5r i beslutet.\n\nOm du f\u00e5r uppeh\u00e5llstillst\u00e5nd som egen f\u00f6retagare har du bara r\u00e4tt att vara verksam i ditt eget f\u00f6retag och inte r\u00e4tt att ta anst\u00e4llning n\u00e5gon annanstans.\n\nOm du ska forts\u00e4tta bo i Sverige ska du ans\u00f6ka om att f\u00f6rl\u00e4nga ditt tillst\u00e5nd. N\u00e4r du har haft uppeh\u00e5llstillst\u00e5nd i tv\u00e5 \u00e5r kan du f\u00e5 permanent uppeh\u00e5llstillst\u00e5nd om du kan f\u00f6rs\u00f6rja dig p\u00e5 inkomsterna fr\u00e5n f\u00f6retaget, f\u00f6ljer god redovisningssed och har de tillst\u00e5nd som kr\u00e4vs f\u00f6r verksamheten. Du ska ocks\u00e5 ha vistats i Sverige i mer \u00e4n sex m\u00e5nader varje \u00e5r.\n\nDu kan ans\u00f6ka om att f\u00f6rl\u00e4nga ditt tillst\u00e5nd via webben. Ans\u00f6k tidigast 30 dagar innan ditt nuvarande tillst\u00e5nd slutar att g\u00e4lla.\n\nI de flesta fall betalar du en avgift.\n\nOm du har familj som bor med dig i Sverige, som ocks\u00e5 beh\u00f6ver f\u00f6rl\u00e4nga sina tillst\u00e5nd, ans\u00f6ker du f\u00f6r dem i samma webbans\u00f6kan.\n\nN\u00e4r du ans\u00f6ker om att f\u00f6rl\u00e4nga ditt tillst\u00e5nd kan du\u00a0beh\u00f6va skicka med\n\nN\u00e4r du ans\u00f6ker om att f\u00f6rl\u00e4nga ditt tillst\u00e5nd kan du\u00a0beh\u00f6va skicka med\n\n\u2022 kopior av de sidor i ditt pass som visar personuppgifter, foto, namnteckning, passnummer, utf\u00e4rdandeland, giltighetstid, resest\u00e4mplar och om du har tillst\u00e5nd att bo i andra l\u00e4nder \u00e4n ditt hemland\u00a0(om ditt pass \u00e4r p\u00e5 v\u00e4g att g\u00e5 ut b\u00f6r du f\u00f6rl\u00e4nga det d\u00e5 du inte kan f\u00e5 tidsbegr\u00e4nsat uppeh\u00e5llstillst\u00e5nd f\u00f6r l\u00e4ngre tid \u00e4n ditt pass \u00e4r giltigt)\n\u2022 \u00e5rsredovisning eller \u00e5rsbokslut fr\u00e5n ditt f\u00f6retag f\u00f6r de \u00e5r som du har\u00a0haft uppeh\u00e5llstillst\u00e5nd som egen f\u00f6retagare\n\u2022 balans- och resultatrapport fr\u00e5n det p\u00e5g\u00e5ende r\u00e4kenskaps\u00e5ret till och med f\u00f6reg\u00e5ende m\u00e5nad\n\u2022 deklarationshandlingar f\u00f6r det senaste inkomst\u00e5ret fr\u00e5n dig sj\u00e4lv, inklusive specifikation till Inkomstdeklaration (inkludera \u00e4ven NE-bilagan om du driver enskild firma, eller N3A-bilagan om du \u00e4r del\u00e4gare i ett handelsbolag)\n\u2022 deklarationshandlingar fr\u00e5n ditt f\u00f6retag (bifoga Inkomstdeklaration 4 om du driver ett handelsbolag\u00a0och Inkomstdeklaration 2 om du driver ett aktiebolag)\n\u2022 skattekontoutdrag fr\u00e5n ditt f\u00f6retag f\u00f6r den period som du har\u00a0bedrivit n\u00e4ringsverksamhet i Sverige\n\u2022 ett registreringsbevis f\u00f6r kassaregister (om ditt f\u00f6retag har f\u00f6rs\u00e4ljning mot kontanter eller betalning med kontokort)\n\u2022 en kopia av personalliggare (f\u00f6r dig som bedriver verksamhet inom bygg-, restaurang-, fris\u00f6r- eller tv\u00e4tteribranschen)\n\u2022 bankkontoutdrag med alla transaktioner fr\u00e5n ditt privatkonto och f\u00f6retagskonto f\u00f6r de senaste sex m\u00e5naderna\n\u2022 l\u00f6nespecifikationer f\u00f6r dig sj\u00e4lv f\u00f6r de senaste sex m\u00e5naderna om du driver ett aktiebolag\n\u2022 kontrakt eller avtal med kunder, leverant\u00f6rer och f\u00f6retagslokaler\n\u2022 en kort beskrivning av hur du bedriver verksamheten samt bilder p\u00e5 f\u00f6retagets produkter och lokaler\n\u2022 en aktiebok eller ett handelsbolagsavtal som visar \u00e4garandel i bolaget och reglerar f\u00f6rdelning av resultat mellan bolagsm\u00e4nnen (om du har\u00a0k\u00f6pt ett nytt f\u00f6retag ska du uppvisa k\u00f6pekontrakt och kvitton f\u00f6r betalningen)\n\u2022 ett skuldfrihetsintyg som visar att f\u00f6retaget \u00e4r skuldfritt (om du har eller har haft skuld hos Kronofogdemyndigheten kopplat till f\u00f6retaget)\n\u2022 ett intyg som styrker din boendesituation, exempelvis k\u00f6pekontrakt, hyresavtal eller godk\u00e4nd andrahandsuthyrning. Underlaget ska visa bostadens storlek, antal rum, kostnad samt hyresperiod.\nOm du\u00a0l\u00e4mnar in en ans\u00f6kan om f\u00f6rl\u00e4ngning innan ditt tidigare tillst\u00e5nd\u00a0slutar g\u00e4lla\u00a0har du r\u00e4tt att vara kvar i Sverige tills Migrationsverket har fattat sitt beslut. Du har ocks\u00e5 r\u00e4tt att forts\u00e4tta arbeta i ditt f\u00f6retag.\n\nOm du reser utomlands i samband med att ditt tillst\u00e5nd slutar g\u00e4lla kan det bli sv\u00e5rt f\u00f6r dig att komma in i Sverige innan du har f\u00e5tt ditt nya tillst\u00e5nd beviljat. Du kan d\u00e5 beh\u00f6va v\u00e4nta p\u00e5 ditt nya tillst\u00e5nd utanf\u00f6r Sverige.\n\nOm du f\u00e5r tillst\u00e5nd f\u00f6r mer \u00e4n tre m\u00e5nader f\u00e5r du ett uppeh\u00e5llstillst\u00e5ndskort. Kortet \u00e4r ett bevis p\u00e5 att du har tillst\u00e5nd att vara i Sverige och inneh\u00e5ller bland annat foto p\u00e5 dig och dina fingeravtryck. Du ska d\u00e4rf\u00f6r boka tid f\u00f6r att bli fotograferad och l\u00e4mna dina fingeravtryck s\u00e5 snart som m\u00f6jligt. Det beh\u00f6ver du g\u00f6ra \u00e4ven om du tidigare haft ett uppeh\u00e5llstillst\u00e5ndskort eftersom ditt foto och dina fingeravtryck inte kan sparas.\n\nMigrationsverket kommer att kontrollera att du driver f\u00f6retaget enligt de redovisade planerna. Det inneb\u00e4r bland annat att vi kontrollerar\n\nMigrationsverket kommer att kontrollera att du driver f\u00f6retaget enligt de redovisade planerna. Det inneb\u00e4r bland annat att vi kontrollerar\n\n\u2022 att du betalar ditt f\u00f6retags skatter och avgifter\n\u2022 att du f\u00f6ljer din bokf\u00f6ringsskyldighet enligt god redovisningssed\n\u2022 att du har aktuella tillst\u00e5nd och uppfyller lagkraven f\u00f6r verksamheten\n\u2022 om du har skulder hos Kronofogdemyndigheten och/eller betalningsanm\u00e4rkningar\n\u2022 att du kan f\u00f6rs\u00f6rja dig och din familj p\u00e5 inkomsterna fr\u00e5n f\u00f6retaget\n\u2022 att ditt f\u00f6retag g\u00e5r med vinst och har en best\u00e5ende verksamhet samt fortlevnadsf\u00f6rm\u00e5ga fram\u00f6ver\n\u2022 att du och din medf\u00f6ljande familj har en sk\u00e4lig boendesituation\n\u2022 att du och din medf\u00f6ljande familj har bott i Sverige under mer \u00e4n halva tiden f\u00f6r ert uppeh\u00e5llstillst\u00e5nd.\nBeslutet skickas hem till din adress i Sverige. Om du har haft uppeh\u00e5llstillst\u00e5nd i tv\u00e5 \u00e5r kan du f\u00e5 permanent uppeh\u00e5llstillst\u00e5nd om du uppfyller alla krav. N\u00e4r uppeh\u00e5llstillst\u00e5ndskortet \u00e4r klart skickas det hem till dig inom cirka en vecka.\n\nOm Migrationsverket avsl\u00e5r din ans\u00f6kan om uppeh\u00e5llstillst\u00e5nd betyder det att du inte har r\u00e4tt till uppeh\u00e5llstillst\u00e5nd i Sverige. Du kan v\u00e4lja att acceptera eller \u00f6verklaga beslutet. \u00c4ven om du v\u00e4ljer att \u00f6verklaga ska du planera f\u00f6r att \u00e5terv\u00e4nda till ditt hemland eller det land d\u00e4r du har r\u00e4tt att vistas.\n\nOm Migrationsverket avsl\u00e5r din ans\u00f6kan om uppeh\u00e5llstillst\u00e5nd kan du \u00f6verklaga beslutet inom tre veckor fr\u00e5n den dag d\u00e5 du fick ta del av beslutet. Information om hur du g\u00f6r finns i ditt beslut.\n\nOm du inte kan ans\u00f6ka p\u00e5 webben fyller du i blanketten Ans\u00f6kan om uppeh\u00e5llstillst\u00e5nd f\u00f6r egna f\u00f6retagare \u2013 F\u00f6rl\u00e4ngning, nummer 124011B. P\u00e5 ans\u00f6kningsblanketten framg\u00e5r vilka dokument som du ska bifoga.\n\nSkicka ans\u00f6kan till:\n\nMigrationsverketBox 3100903\u00a003 Ume\u00e5\n\nMigrationsverketBox 3100903\u00a003 Ume\u00e5\n\nMigrationsverketBox 3100903\u00a003 Ume\u00e5\n\nMigrationsverketBox 3100903\u00a003 Ume\u00e5\n\nMigrationsverketBox 3100903\u00a003 Ume\u00e5\n\nI de flesta fall betalar du en avgift.\n\nOm\u00a0du ans\u00f6ker p\u00e5 webben f\u00e5r du tydliga instruktioner om hur du fyller i din ans\u00f6kan och vad du ska skicka med. Det blir l\u00e4tt att g\u00f6ra r\u00e4tt fr\u00e5n b\u00f6rjan vilket \u00f6kar dina m\u00f6jligheter att f\u00e5 ett beslut snabbare.\n\nOm du inte kan ans\u00f6ka p\u00e5 webben fyller du i blanketten Ans\u00f6kan om uppeh\u00e5llstillst\u00e5nd f\u00f6r egna f\u00f6retagare, nummer 124011, och l\u00e4mnar in den vid en svensk ambassad eller generalkonsulat i det land d\u00e4r du bor. P\u00e5 ans\u00f6kningsblanketten framg\u00e5r vilka dokument som du ska bifoga. Kontakta ambassaden eller generalkonsulatet innan du l\u00e4mnar in ans\u00f6kan.\n\nOm det inte finns n\u00e5gon m\u00f6jlighet att ans\u00f6ka i ditt land ska du ans\u00f6ka p\u00e5 den ambassad eller det generalkonsulat som \u00e4r n\u00e4rmast det land d\u00e4r du bor. Kontakta ambassaden eller generalkonsulatet innan du l\u00e4mnar in din ans\u00f6kan f\u00f6r mer information.\n\nOm du ans\u00f6ker p\u00e5 en ambassad eller ett generalkonsulat betalar du avgiften n\u00e4r du l\u00e4mnar in din ans\u00f6kan. F\u00f6r information om avgift ska du kontakta den aktuella ambassaden eller konsulatet eftersom de inte f\u00f6ljer samma avgiftsbest\u00e4mmelser som Migrationsverket."}