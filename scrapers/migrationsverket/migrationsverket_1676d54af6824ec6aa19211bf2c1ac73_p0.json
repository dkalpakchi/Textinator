{"url": "https://www.migrationsverket.se/Privatpersoner/Besoka-Sverige/Fakta-om-visum.html", "text": "# Fakta om visum\n\nVisum ger en person tillst\u00e5nd f\u00f6r att resa in och vara i ett land under en kortare tid.\u00a0 Den som \u00e4r medborgare i ett land utanf\u00f6r EU kan beh\u00f6va visum f\u00f6r att bes\u00f6ka Sverige.\n\n## Schengensamarbetet\n\nSverige \u00e4r medlem i Schengensamarbetet. Schengensamarbetet inneb\u00e4r bland annat att den som har visum till Sverige oftast f\u00e5r resa in \u00e4ven i de andra medlemsl\u00e4nderna. De l\u00e4nder som \u00e4r med i Schengensamarbetet kallas ofta f\u00f6r Schengenl\u00e4nder.\n\n## Olika anledningar f\u00f6r att ans\u00f6ka om visum\n\nVisum kan\u00a0till exempel\u00a0beviljas f\u00f6r\n\n\n* att bes\u00f6ka sl\u00e4kt eller v\u00e4nner\n* aff\u00e4rs- eller konferensbes\u00f6k, seminarier eller liknande arrangemang\n* turistbes\u00f6k\n* att delta i idrottsturneringar\n* kulturellt utbyte\n* annat s\u00e4rskilt angivet syfte av till exempel av personlig eller ekonomisk natur\n* genomresa med flyg (transit).\n\n\n## S\u00e5 l\u00e4nge g\u00e4ller ett visum\n\nEtt visum g\u00e4ller f\u00f6r vistelse i Schengenl\u00e4nderna i upp till 90 dagar under en period av 180 dagar.\n\nDet st\u00e5r p\u00e5 visumm\u00e4rket som klistras in i ditt pass hur m\u00e5nga dagar du f\u00e5r vistas i Schengenl\u00e4nderna. Dagarna kan anv\u00e4ndas under den tidsperiod som framg\u00e5r av m\u00e4rket. Perioden \u00e4r oftast 15 dagar l\u00e4ngre \u00e4n antalet dagar som du f\u00e5r vistas i Schengenl\u00e4nderna. Det beror p\u00e5 att du ska ha m\u00f6jlighet att \u00e4ndra resdatum om n\u00e5got of\u00f6rutsett h\u00e4nder.\n\n### Visumet kan g\u00e4lla f\u00f6r en eller flera in- och utresor\n\nP\u00e5 visumm\u00e4rket st\u00e5r det hur m\u00e5nga g\u00e5nger du f\u00e5r resa in i och ut ur Schengenl\u00e4nderna under giltighetstiden.\n\nDet g\u00e5r att ans\u00f6ka om ett Schengenvisum som g\u00e4ller f\u00f6r flera inresor om du regelbundet bes\u00f6ker Sverige. Ett visum med flera inresor kan g\u00e4lla f\u00f6r vistelser p\u00e5 upp till 90 dagar\u00a0under de senaste\u00a0180 dagarna under maximalt fem \u00e5r.\n\n### Visumet kan g\u00e4lla f\u00f6r bara vissa l\u00e4nder\n\nOm du f\u00e5r visum kan du bes\u00f6ka \u00f6vriga Schengenl\u00e4nder.\n\nDitt visum kan i\u00a0vissa fall\u00a0g\u00e4lla f\u00f6r inresa och vistelse endast i Sverige eller i vissa Schengenl\u00e4nder, till exempel\u00a0om ditt pass inte godtas av alla Schengenl\u00e4nder.\n\n### R\u00e4kna ut din viseringstid\n\nMed hj\u00e4lp av EU:s viseringskalkylator kan du r\u00e4kna ut n\u00e4r du kan resa in i Schengenomr\u00e5det igen, och hur m\u00e5nga dagar du kan stanna.\n\n### L\u00e4ngre vistelse\n\nOm du ska bes\u00f6ka Sverige under l\u00e4ngre tid \u00e4n 90 dagar ska du ans\u00f6ka om ett uppeh\u00e5llstillst\u00e5nd f\u00f6r bes\u00f6k."}