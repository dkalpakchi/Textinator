{"url": "https://www.migrationsverket.se/Privatpersoner/Framlingspass-och-resedokument/Avgifter.html", "text": "Avgifter f\u00f6r fr\u00e4mlingspass och resedokument\n\nI de flesta fall betalar du en avgift n\u00e4r du ans\u00f6ker om fr\u00e4mlingspass. Du som ans\u00f6ker om resedokument betalar en avgift n\u00e4r du h\u00e4mtar ditt pass.\n\nN\u00e4r du ans\u00f6ker om fr\u00e4mlingspass eller provisoriskt fr\u00e4mlingspass betalar du n\u00e4r du l\u00e4mnar in din ans\u00f6kan. Du kan betala avgiften med kort n\u00e4r du l\u00e4mnar in din ans\u00f6kan, eller\u00a0betala senare\u00a0med inbetalningskort eller via din internetbank. Migrationsverket b\u00f6rjar inte handl\u00e4gga din ans\u00f6kan innan du har betalat avgiften.\n\nOm du ans\u00f6ker om resedokument betalar du med ett kontokort eller betalkort\u00a0n\u00e4r du h\u00e4mtar ditt f\u00e4rdiga pass p\u00e5 Migrationsverket.\u00a0Om du inte har m\u00f6jlighet att betala med kort n\u00e4r du h\u00e4mtar ditt resedokument m\u00e5ste du betala avgiften i f\u00f6rv\u00e4g till bankgironumret nedan. T\u00e4nk d\u00e5 p\u00e5 att betala avgiften i god tid innan du kommer\u00a0f\u00f6r att h\u00e4mta ditt pass,\u00a0s\u00e5 att pengarna hinner komma in till Migrationsverket. Du kan inte h\u00e4mta ut ditt pass om vi inte kan se att avgiften \u00e4r betald.\n\nOm du inte kan betala med kort kan du be om ett inbetalningskort eller betala avgiften via bankgironummer 5223-6965. IBAN-kontonummer \u00e4r SE8112000000012810106886 och BIC/SWIFT-koden \u00e4r DABASESX (Danske Bank). I rutan \"Meddelande till betalningsmottagaren\" skriver du f\u00f6rnamn och efternamn p\u00e5 den person avgiften g\u00e4ller samt personnummer och/eller \u00e4rendenummer. Betalar du avgift f\u00f6r flera personer samtidigt anger du alla personnummer och/eller \u00e4rendenummer. Skriv p\u00e5 ans\u00f6kningsblanketten n\u00e4r och p\u00e5 vilket s\u00e4tt du har betalat avgiften.\n\nOm du ans\u00f6ker p\u00e5 en ambassad eller ett generalkonsulat betalar du avgiften n\u00e4r du l\u00e4mnar in din ans\u00f6kan. F\u00f6r information om avgift ska du kontakta den aktuella ambassaden eller konsulatet eftersom de inte f\u00f6ljer samma avgiftsbest\u00e4mmelser som Migrationsverket."}