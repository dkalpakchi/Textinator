{"url": "https://www.migrationsverket.se/Privatpersoner/Arbeta-i-Sverige/Forlanga-tillstand.html", "text": "F\u00f6rl\u00e4nga arbetstillst\u00e5ndet\n\nOm du har ett arbetstillst\u00e5nd och vill forts\u00e4tta arbeta efter att ditt tillst\u00e5nd har g\u00e5tt ut ska du ans\u00f6ka om att f\u00f6rl\u00e4nga ditt arbetstillst\u00e5nd. Om du har haft tillst\u00e5nd som arbetstagare i sex m\u00e5nader eller mer och ans\u00f6ker innan ditt nuvarande tillst\u00e5nd g\u00e5r ut har du r\u00e4tt att forts\u00e4tta arbeta i v\u00e4ntan p\u00e5 beslut.\n\nN\u00e4r du ans\u00f6ker om f\u00f6rl\u00e4ngt arbetstillst\u00e5nd kontrollerar Migrationsverket att villkoren f\u00f6r arbetstillst\u00e5nd har varit uppfyllda under alla dina tidigare tillst\u00e5ndsperioder.\u00a0F\u00f6r att ans\u00f6kan ska bli komplett beh\u00f6ver du d\u00e4rf\u00f6r skicka in kontrolluppgifter fr\u00e5n Skatteverket f\u00f6r hela den tid du har arbetat i Sverige.\n\nOm du har haft arbetstillst\u00e5nd eller uppeh\u00e5llstillst\u00e5nd av andra sk\u00e4l som ocks\u00e5 gett dig r\u00e4tt att arbeta m\u00e5ste du ha haft tillst\u00e5nd i\u00a0sex m\u00e5nader eller mer f\u00f6r att f\u00e5 forts\u00e4tta arbeta i v\u00e4ntan p\u00e5 beslut. Det g\u00e4ller den som har haft uppeh\u00e5llstillst\u00e5nd f\u00f6r till exempel studier eller som anh\u00f6rig till n\u00e5gon i Sverige. Om du byter arbetsgivare eller yrke, och l\u00e4mnar in en ny ans\u00f6kan om arbetstillst\u00e5nd innan ditt tidigare tillst\u00e5nd g\u00e5r ut, kan du b\u00f6rja arbeta innan du har f\u00e5tt ditt beslut oavsett hur l\u00e5ng tid du har haft arbetstillst\u00e5nd i Sverige.\n\nS\u00e4rskilda regler g\u00e4ller f\u00f6r dig som \u00e4r artist, au pair, b\u00e4rplockare, g\u00e4stforskare, idrottare eller tr\u00e4nare, praktikant, egen f\u00f6retagare, innehavare av EU-bl\u00e5kort,\u00a0innehavare av ICT-tillst\u00e5nd eller har tillst\u00e5nd som varaktigt bosatt. S\u00e4rskilda regler g\u00e4ller \u00e4ven f\u00f6r dig som har ett tidsbegr\u00e4nsat tillst\u00e5nd p\u00e5 grund av skyddsbehov och som vill ans\u00f6ka om permanent uppeh\u00e5llstillst\u00e5nd som anst\u00e4lld eller egen f\u00f6retagare.\u00a0\n\nF\u00f6r att du ska kunna f\u00f6rl\u00e4nga ditt arbetstillst\u00e5nd m\u00e5ste din l\u00f6n och \u00f6vriga anst\u00e4llningsvillkor ha varit minst i niv\u00e5 med kollektivavtal eller praxis inom yrket eller branschen. Du ska \u00e4ven ha arbetat i s\u00e5dan omfattning att din l\u00f6n har\u00a0kommit upp i minst 13\u00a0000 kronor i m\u00e5naden f\u00f6re skatt. Villkoren ska ha varit uppfyllda under hela den tid som du har haft arbetstillst\u00e5nd i Sverige.\n\nDu m\u00e5ste ocks\u00e5 ha omfattats av sjukf\u00f6rs\u00e4kring, livf\u00f6rs\u00e4kring, trygghetsf\u00f6rs\u00e4kring vid arbetsskada och tj\u00e4nstepensionsf\u00f6rs\u00e4kring under hela den tid du har haft arbetstillst\u00e5nd i Sverige.\n\nN\u00e4r du ans\u00f6ker om f\u00f6rl\u00e4ngt arbetstillst\u00e5nd kommer du att beh\u00f6va visa att villkoren f\u00f6r arbetstillst\u00e5ndet har varit uppfyllda under hela tiden du har haft arbetstillst\u00e5nd i Sverige. Du ska \u00e4ven visa att du erbjuds ett arbete d\u00e4r villkoren f\u00f6r arbetstillst\u00e5nd \u00e4r uppfyllda.\n\nDu kan ans\u00f6ka om att f\u00f6rl\u00e4nga ditt tillst\u00e5nd p\u00e5 webben. Ans\u00f6k tidigast fyra m\u00e5nader innan ditt nuvarande tillst\u00e5nd slutar g\u00e4lla. Du b\u00f6r l\u00e4mna in din ans\u00f6kan medan ditt nuvarande tillst\u00e5nd fortfarande g\u00e4ller.\n\nF\u00f6r att visa att du har uppfyllt villkoren f\u00f6r arbetstillst\u00e5nd ska du skicka in en sammanst\u00e4llning av dina kontrolluppgifter fr\u00e5n Skatteverket f\u00f6r alla \u00e5r som du har arbetat i Sverige, som visar b\u00e5de din sammanlagda inkomst och vem som har betalat din l\u00f6n eller andra inkomstk\u00e4llor.\n\nF\u00f6r att f\u00e5 fram en sammanst\u00e4llning \u00f6ver samtliga kontrolluppgifter m\u00e5ste du kontakta Skatteverket.\n\nHos dem ska du be om att f\u00e5 en sammanst\u00e4llning av kontrolluppgifter som visar b\u00e5de inkomst fr\u00e5n samtliga arbetsgivare och inkomst fr\u00e5n F\u00f6rs\u00e4kringskassan. Skatteverket skickar d\u00e5 en sammanst\u00e4llning av dina kontrolluppgifter till den adress som du \u00e4r folkbokf\u00f6rd p\u00e5. \n\nDu kan \u00e4ven bes\u00f6ka Skatteverket p\u00e5 n\u00e5got av deras servicekontor. D\u00e4r kan du legitimera dig och f\u00e5 sammanst\u00e4llningen av dina kontrolluppgifter direkt p\u00e5 plats.\n\nUnder de f\u00f6rsta 24 m\u00e5naderna g\u00e4ller arbetstillst\u00e5ndet bara hos den arbetsgivare och f\u00f6r det yrke som st\u00e5r i ditt beslut. Om f\u00f6retaget du arbetar p\u00e5 byter organisationsnummer, du f\u00e5r en ny arbetsgivare eller\u00a0nya arbetsuppgifter, eller om arbetsvillkoren f\u00f6r\u00e4ndras g\u00e4ller inte l\u00e4ngre ditt arbetstillst\u00e5nd. D\u00e5 ska du l\u00e4mna in en ny ans\u00f6kan om arbetstillst\u00e5nd. Det framg\u00e5r av ditt tidigare beslut vilket arbete ditt arbetstillst\u00e5nd g\u00e4ller f\u00f6r.\n\nN\u00e4r du har haft arbetstillst\u00e5nd i 24 m\u00e5nader och har f\u00e5tt en f\u00f6rl\u00e4ngning p\u00e5 ditt arbetstillst\u00e5nd kan du byta arbetsgivare utan att l\u00e4mna in en ny ans\u00f6kan s\u00e5 l\u00e4nge du arbetar inom samma yrke. Om ditt nya arbete inneb\u00e4r att du byter yrke ska du l\u00e4mna in en ny ans\u00f6kan. Det framg\u00e5r av ditt tidigare beslut hur ditt arbetstillst\u00e5nd \u00e4r begr\u00e4nsat och till vilket yrke.\n\nN\u00e4r du har l\u00e4mnat in din ans\u00f6kan kan du b\u00f6rja arbeta innan du har f\u00e5tt beslut under f\u00f6ruts\u00e4ttning att du har ans\u00f6kt innan ditt tidigare tillst\u00e5nd g\u00e5tt ut. Din nya arbetsgivare m\u00e5ste ha annonserat ut tj\u00e4nsten i Sverige och inom EU/EES och Schweiz innan du p\u00e5b\u00f6rjar din anst\u00e4llning.\n\nN\u00e4r du ans\u00f6ker om f\u00f6rl\u00e4ngt arbetstillst\u00e5nd kommer du att beh\u00f6va visa att villkoren f\u00f6r arbetstillst\u00e5ndet har varit uppfyllda\u00a0under hela tiden du har haft arbetstillst\u00e5nd i Sverige. Du ska \u00e4ven visa att du erbjuds ett arbete d\u00e4r villkoren f\u00f6r arbetstillst\u00e5nd \u00e4r uppfyllda.\n\nN\u00e4r du har haft arbetstillst\u00e5nd som arbetstagare och arbetat i sammanlagt fyra \u00e5r under de senaste sju \u00e5ren kan du bli beviljad permanent uppeh\u00e5llstillst\u00e5nd n\u00e4r du ans\u00f6ker om f\u00f6rl\u00e4ngning av ditt tillst\u00e5nd. Du ska ha arbetat f\u00f6r den arbetsgivare och med det yrke som du har haft arbetstillst\u00e5nd f\u00f6r.\n\n1\n\nDin arbetsgivare eller uppdragsgivare i Sverige p\u00e5b\u00f6rjar ans\u00f6kan om arbetstillst\u00e5nd genom att skapa ett anst\u00e4llningserbjudande. Din arbetsgivare beh\u00f6ver uppgifter om ditt namn, f\u00f6delsedatum, medborgarskap, din utbildning och e-postadress.\n\nDet \u00e4r viktigt du har tillg\u00e5ng till den e-postadress du ger till din arbetsgivare fram tills\u00a0att du har\u00a0f\u00e5tt beslut p\u00e5 din ans\u00f6kan. Migrationsverket kommer att\u00a0anv\u00e4nda e-postadressen f\u00f6r att kommunicera med dig under tiden du ans\u00f6ker om arbetstillst\u00e5nd.\n\n2\n\nN\u00e4r arbetsgivaren har skapat anst\u00e4llningserbjudandet f\u00e5r du ett mejl med information om hur du ska g\u00f6ra f\u00f6r att ans\u00f6ka om arbetstillst\u00e5nd.\n\nI ans\u00f6kan fyller du i uppgifter om dig sj\u00e4lv. Om du har familj i Sverige som ocks\u00e5 beh\u00f6ver uppeh\u00e5llstillst\u00e5nd ans\u00f6ker du om tillst\u00e5nd f\u00f6r dem samtidigt. Du ska ocks\u00e5 kontrollera att uppgifterna om dina anst\u00e4llningsvillkor i anst\u00e4llningserbjudandet st\u00e4mmer med det som\u00a0du och din arbetsgivare har kommit \u00f6verens om.\n\n3\n\nDe h\u00e4r dokumenten ska du skanna eller fotografera och skicka med din ans\u00f6kan:\n\u2022 Kopior av de sidor i ditt pass som visar personuppgifter, foto, namnteckning, passnummer, utf\u00e4rdandeland, giltighetstid, den maskinl\u00e4sbara koden p\u00e5 identitetssidan och om du har tillst\u00e5nd att bo i andra l\u00e4nder \u00e4n ditt hemland\n\u2022 sammanst\u00e4llning av dina kontrolluppgifter fr\u00e5n Skatteverket f\u00f6r alla \u00e5r som du har arbetat i Sverige, som visar b\u00e5de din sammanlagda inkomst och vem som har betalat din l\u00f6n eller andra inkomstk\u00e4llor\n\u2022 l\u00f6nespecifikationer f\u00f6r innevarande \u00e5r\n\u2022 intyg om anst\u00e4llning fr\u00e5n samtliga arbetsgivare du har haft i Sverige\n\u2022 intyg som visar eventuell fr\u00e5nvaro fr\u00e5n ditt arbete, till exempel utbetalningsbesked fr\u00e5n F\u00f6rs\u00e4kringskassan\n\u2022 information om vilket f\u00f6rs\u00e4kringsbolag din arbetsgivare\u00a0har tecknat f\u00f6rs\u00e4kringar hos, ditt f\u00f6rs\u00e4kringsnummer\u00a0och under vilken period f\u00f6rs\u00e4kringarna g\u00e4ller\n\u2022 fullmakt om du \u00e4r ombud f\u00f6r den s\u00f6kande.\n\n\nDu ska skicka in dokument som g\u00e4ller f\u00f6r alla anst\u00e4llningar du har haft om du har bytt arbetsgivare eller yrke under tillst\u00e5ndstiden. T\u00e4nk p\u00e5 att f\u00f6rbereda alla dokument innan du p\u00e5b\u00f6rjar din del av ans\u00f6kan.\n\nOm ditt pass \u00e4r p\u00e5 v\u00e4g att g\u00e5 ut b\u00f6r du f\u00f6rl\u00e4nga det eftersom du inte kan f\u00e5 tillst\u00e5nd f\u00f6r l\u00e4ngre tid \u00e4n ditt pass \u00e4r giltigt.\n\nOm du s\u00f6ker arbetstillst\u00e5nd som personlig assistent ska du l\u00e4mna in en kopia av F\u00f6rs\u00e4kringskassans beslut om assistansers\u00e4ttning. Beslutet visar att det finns en person som du ska arbeta hos och att denna person har r\u00e4tt till assistansers\u00e4ttning.\n\nMigrationsverket kommer att uppdatera webbans\u00f6kan f\u00f6r att g\u00f6ra det m\u00f6jligt att l\u00e4mna in en kopia av F\u00f6rs\u00e4kringskassans beslut. Innan webbans\u00f6kan har f\u00f6r\u00e4ndrats kan du ladda upp beslutet som en bilaga under passhandling.\n\nF\u00f6r att f\u00e5 fram sammanst\u00e4llning \u00f6ver samtliga kontrolluppgifter m\u00e5ste du kontakta Skatteverket.\n\nHos dem ska du be om att f\u00e5 en sammanst\u00e4llning av kontrolluppgifter som visar b\u00e5de inkomst fr\u00e5n samtliga arbetsgivare och inkomst fr\u00e5n F\u00f6rs\u00e4kringskassan. Skatteverket skickar d\u00e5 en sammanst\u00e4llning av dina kontrolluppgifter till den adress som du \u00e4rfolkbokf\u00f6rd p\u00e5. \n\nDu kan \u00e4ven bes\u00f6ka Skatteverket p\u00e5 n\u00e5got av deras servicekontor. D\u00e4r kan du legitimera dig och f\u00e5 sammanst\u00e4llningen av dina kontrolluppgifter direkt p\u00e5 plats.\n\nHitta kontaktuppgifter och adresser till Skatteverket p\u00e5 deras webbplats \n\nEn fullmakt kan vara ett undertecknat brev d\u00e4r den som ans\u00f6ker om tillst\u00e5nd ger n\u00e5gon annan person m\u00f6jlighet att f\u00f6retr\u00e4da honom eller henne. En fullmakt kan till exempel ge n\u00e5gon r\u00e4tt att ans\u00f6ka, ta del av sk\u00e4len f\u00f6r ett beslut eller \u00f6verklaga ett beslut f\u00f6r n\u00e5gon annan. Fullmakten ska skrivas av den som ger sin fullmakt till n\u00e5gon annan och ska kunna visas upp i original om Migrationsverket beg\u00e4r det.\n\nF\u00f6r att ge fullmakt till en annan person ska du l\u00e4mna in ett brev till Migrationsverket d\u00e4r det st\u00e5r\n\u2022 att det \u00e4r en fullmakt\n\u2022 namn, f\u00f6delsedatum och adress f\u00f6r den person som ger n\u00e5gon annan fullmakt\n\u2022 vad personen som f\u00e5r fullmakt har r\u00e4tt att g\u00f6ra\n\u2022 namn, personnummer och adress f\u00f6r den som f\u00e5r fullmakt\n\u2022 namnteckning av den person som ger n\u00e5gon annan fullmakt\n\u2022 datum och ort f\u00f6r n\u00e4r fullmakten skrevs under.\n\n\u2022 kopior av de sidor i dina familjemedlemmars pass som visar personuppgifter, foto, namnteckning, passnummer, utf\u00e4rdandeland, giltighetstid, den maskinl\u00e4sbara koden p\u00e5 identitetssidan och om de har tillst\u00e5nd att bo i andra l\u00e4nder \u00e4n deras hemland.\n\n\nOm din familj inte ans\u00f6kte om tillst\u00e5nd n\u00e4r du ans\u00f6kte om arbetstillst\u00e5nd f\u00f6rra g\u00e5ngen och de nu ska flytta till dig i Sverige ska du ocks\u00e5 skicka med\n\u2022 kopior av de sidor i deras pass som visar personuppgifter, foto, namnteckning, passnummer, utf\u00e4rdandeland, giltighetstid, den maskinl\u00e4sbara koden p\u00e5 identitetssidan\u00a0och om de har tillst\u00e5nd att bo i andra l\u00e4nder \u00e4n deras hemland\n\u2022 kopia av vigselbevis, \u00e4ktenskapsbevis eller motsvarande (g\u00e4ller gifta par och registrerad partner)\n\u2022 dokument som visar att ni har bott tillsammans i hemlandet (g\u00e4ller sambor)\n\u2022 f\u00f6delsebevis f\u00f6r barn\n\u2022 medgivande fr\u00e5n den andre v\u00e5rdnadshavaren, om den inte f\u00f6ljer med till Sverige, d\u00e4r det framg\u00e5r att barnet f\u00e5r flytta till Sverige\n\u2022 dokument som visar att barn \u00f6ver 21 \u00e5r \u00e4r beroende av f\u00f6r\u00e4ldern f\u00f6r sin f\u00f6rs\u00f6rjning\n\u2022 adoptionshandlingar om barnet \u00e4r adopterat\n\u2022 fullmakt om du \u00e4r ombud f\u00f6r alla meds\u00f6kande familjemedlemmar som \u00e4r \u00f6ver 18 \u00e5r.\n\n\nDokumenten b\u00f6r vara \u00f6versatta till svenska eller engelska av auktoriserad \u00f6vers\u00e4ttare. Du ska alltid skicka in b\u00e5de en kopia av dokumentet i original och en kopia av \u00f6vers\u00e4ttning av dokumentet.\n\nOm du f\u00e5r ett permanent uppeh\u00e5llstillst\u00e5nd g\u00e4ller andra krav f\u00f6r din meds\u00f6kande familj. I de flesta fall kr\u00e4vs d\u00e5 att du uppfyller ett f\u00f6rs\u00f6rjningskrav.\n\nEtt medgivande \u00e4r ett undertecknat brev fr\u00e5n den f\u00f6r\u00e4lder som \u00e4r v\u00e5rdnadshavare men inte f\u00f6ljer med till Sverige, d\u00e4r hon eller han godk\u00e4nner att ert barn beviljas uppeh\u00e5llstillst\u00e5nd f\u00f6r bos\u00e4ttning i Sverige. Medgivandet b\u00f6r inneh\u00e5lla\n\u2022 namn, f\u00f6delsedatum och adress f\u00f6r den f\u00f6r\u00e4lder som ger sitt medgivande\n\u2022 namn och f\u00f6delsedatum p\u00e5 barnet som medgivandet g\u00e4ller\n\u2022 att f\u00f6r\u00e4ldern godk\u00e4nner att barnet beviljas uppeh\u00e5llstillst\u00e5nd f\u00f6r bos\u00e4ttning i Sverige\n\u2022 namnteckning av f\u00f6r\u00e4ldern som ger medgivandet och namnf\u00f6rtydligande.\n\n\nL\u00e4s mer om tillst\u00e5nd f\u00f6r din familj och hur de ska bes\u00f6ka den svenska ambassaden eller generalkonsulatet f\u00f6r att f\u00e5 uppeh\u00e5llstillst\u00e5ndskort. G\u00e4ller familjemedlemmar som befinner sig utanf\u00f6r Sverige.\n\n4\n\nI de allra flesta fall betalar du en avgift. Du betalar med ett Visa- eller Mastercardkort. Kortet m\u00e5ste vara aktiverat f\u00f6r internetbetalning. Kontakta din bank om du vill f\u00e5 mer information.\n\nN\u00e4r eventuell avgift \u00e4r betald skickar du in ans\u00f6kan. Du och din arbetsgivare f\u00e5r ett mejl med en bekr\u00e4ftelse p\u00e5 att din ans\u00f6kan \u00e4r inskickad. Migrationsverket kommer kontakta er om det beh\u00f6vs mer information.\n\n5\n\nOm du har\u00a0l\u00e4mnat in en ans\u00f6kan om f\u00f6rl\u00e4ngning har du r\u00e4tt att vara kvar i Sverige tills Migrationsverket har\u00a0fattat sitt beslut. Du har ocks\u00e5 r\u00e4tt att forts\u00e4tta arbeta hos din arbetsgivare om ans\u00f6kan \u00e4r gjord innan det nuvarande tillst\u00e5ndet g\u00e5r ut.\n\nT\u00e4nk p\u00e5 att du bara har r\u00e4tt att forts\u00e4tta arbeta under v\u00e4ntetiden om din ans\u00f6kan har kommit in till Migrationsverket innan ditt tidigare tillst\u00e5nd har\u00a0g\u00e5tt ut.\n\nF\u00f6r att Migrationsverket ska kunna fatta beslut i ditt \u00e4rende kr\u00e4vs det att alla uppgifter \u00e4r ifyllda och att alla n\u00f6dv\u00e4ndiga dokument finns med. Det inneb\u00e4r att handl\u00e4ggningstiden blir kortare om allt som kr\u00e4vs finns med fr\u00e5n b\u00f6rjan \u00e4n om ans\u00f6kan kompletteras i efterhand.\n\nObservera att Migrationsverket i vissa fall kan beh\u00f6va utreda ans\u00f6kan ytterligare \u00e4ven om alla uppgifter \u00e4r ifyllda och alla dokument har skickats med.\n\nOm du reser utomlands i samband med att ditt tillst\u00e5nd g\u00e5r ut kan det bli sv\u00e5rt f\u00f6r dig att komma in i Sverige innan du har f\u00e5tt ditt nya tillst\u00e5nd beviljat. Du kan d\u00e5 beh\u00f6va v\u00e4nta p\u00e5 ditt nya beslut utanf\u00f6r Sverige. Om du av br\u00e5dskande sk\u00e4l m\u00e5ste resa tillbaka till Sverige innan dess finns det m\u00f6jlighet att ans\u00f6ka om ett visum f\u00f6r inresa. Med ett s\u00e5dant visum f\u00e5r du resa tillbaka till Sverige och d\u00e4r inv\u00e4nta ditt beslut om f\u00f6rl\u00e4ngning. Du ans\u00f6ker om visum p\u00e5 en svensk ambassad eller generalkonsulat i det land d\u00e4r du befinner dig. Om du \u00e4r viseringsfri kan du resa till Sverige utan att ans\u00f6ka om ett visum.\n\n6\n\nOm du f\u00e5r tillst\u00e5nd f\u00f6r mer \u00e4n tre m\u00e5nader f\u00e5r du ett uppeh\u00e5llstillst\u00e5ndskort. Kortet \u00e4r ett bevis p\u00e5 att du har tillst\u00e5nd att vara i Sverige och inneh\u00e5ller bland annat foto p\u00e5 dig och dina fingeravtryck. Du ska d\u00e4rf\u00f6r boka en tid p\u00e5 Migrationsverket f\u00f6r att bli fotograferad och l\u00e4mna dina fingeravtryck s\u00e5 snart som m\u00f6jligt. Det beh\u00f6ver du g\u00f6ra \u00e4ven om du tidigare har haft ett uppeh\u00e5llstillst\u00e5ndskort eftersom ditt foto och dina fingeravtryck inte kan sparas.\n\n7\n\nDu f\u00e5r ett mejl om att beslutet \u00e4r fattat. Sj\u00e4lva beslutet skickas sedan hem till din adress i Sverige. Din arbetsgivare eller uppdragsgivare f\u00e5r samtidigt ett meddelande om beslutet per post. \u00a0\n\nDu kan f\u00e5 tillst\u00e5nd f\u00f6r den tid anst\u00e4llningen g\u00e4ller men aldrig l\u00e4ngre \u00e4n ditt pass \u00e4r giltigt. Ett arbetstillst\u00e5nd kan beviljas f\u00f6r h\u00f6gst tv\u00e5 \u00e5r i taget. Om Migrationsverket har sv\u00e5rt att bed\u00f6ma hur l\u00e4nge anst\u00e4llningen ska vara, kan du f\u00e5 ett kortare tillst\u00e5nd. N\u00e4r uppeh\u00e5llstillst\u00e5ndskortet \u00e4r klart skickas det hem till dig inom cirka en vecka.\n\nN\u00e4r du har haft arbetstillst\u00e5nd som arbetstagare och arbetat i sammanlagt\u00a0fyra \u00e5r under de senaste sju \u00e5ren kan du f\u00e5 permanent uppeh\u00e5llstillst\u00e5nd. Ditt permanenta uppeh\u00e5llstillst\u00e5nd g\u00e4ller s\u00e5 l\u00e4nge du \u00e4r bosatt i Sverige. T\u00e4nk p\u00e5 att om du under l\u00e4ngre perioder under tillst\u00e5ndstiden inte har bott i Sverige eller inte arbetat kan det p\u00e5verka m\u00f6jligheten att f\u00e5 permanent uppeh\u00e5llstillst\u00e5nd.\n\nOm Migrationsverket avsl\u00e5r din ans\u00f6kan om arbetstillst\u00e5nd kan du \u00f6verklaga beslutet inom tre veckor fr\u00e5n den dag d\u00e5 du fick ta del av beslutet. Information om hur du g\u00f6r finns i ditt beslut.\n\nOm du inte kan ans\u00f6ka p\u00e5 webben fyller du i blanketten Ans\u00f6kan om tillst\u00e5nd att arbeta i Sverige\u00a0\u2013 f\u00f6r dig som \u00e4r i Sverige, nummer 150011. Om din familj i Sverige ocks\u00e5 beh\u00f6ver uppeh\u00e5llstillst\u00e5nd ska varje familjemedlem skicka in en egen ans\u00f6kan. P\u00e5 ans\u00f6kningsblanketten framg\u00e5r vilka dokument som du ska bifoga.\n\nObservera att du som har ett tidsbegr\u00e4nsat uppeh\u00e5llstillst\u00e5nd p\u00e5 grund av skyddsbehov och som vill ans\u00f6ka om permanent uppeh\u00e5llstillst\u00e5nd som anst\u00e4lld eller egenf\u00f6retagare inte ska fylla i en blankett. Du ska i\u00a0st\u00e4llet ans\u00f6ka genom ett personligt bes\u00f6k p\u00e5 Migrationsverket.\n\nSkicka ans\u00f6kan till:\n\nMigrationsverketBox 3100903 03 Ume\u00e5\n\nI de flesta fall betalar du en avgift.\n\nOm du har s\u00f6kt asyl och f\u00e5tt ett tidsbegr\u00e4nsat uppeh\u00e5llstillst\u00e5nd kan du f\u00e5 permanent uppeh\u00e5llstillst\u00e5nd n\u00e4r tiden f\u00f6r tillst\u00e5ndet g\u00e5r ut om du har ett arbete som du kan f\u00f6rs\u00f6rja dig p\u00e5. Det g\u00e4ller \u00e4ven dig som har tidsbegr\u00e4nsat uppeh\u00e5llstillst\u00e5nd p\u00e5 grund av synnerligen eller \u00f6mmande omst\u00e4ndigheter. F\u00f6rutom att din l\u00f6n och \u00f6vriga anst\u00e4llningsvillkor ska ha varit minst i niv\u00e5 med svenska kollektivavtal eller praxis inom yrket eller branschen m\u00e5ste du vara 25 \u00e5r eller \u00e4ldre. Om du \u00e4r under 25 \u00e5r kan du f\u00e5 permanent uppeh\u00e5llstillst\u00e5nd p\u00e5 grund av arbete om du har fullf\u00f6ljt en gymnasieutbildning eller motsvarande. Din arbetsgivare m\u00e5ste ocks\u00e5 ha anm\u00e4lt till Skatteverket att du arbetar d\u00e4r. Anm\u00e4lan ska vara gjord n\u00e4r du b\u00f6rjar din anst\u00e4llning eller innan ditt tidsbegr\u00e4nsade tillst\u00e5nd tar slut. Du ska ha p\u00e5b\u00f6rjat din anst\u00e4llning och din ans\u00f6kan ska ha kommit in till Migrationsverket innan ditt tidsbegr\u00e4nsade tillst\u00e5nd tar slut."}