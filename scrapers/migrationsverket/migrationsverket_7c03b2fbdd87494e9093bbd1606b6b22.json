{"url": "https://www.migrationsverket.se/Privatpersoner/Flytta-till-nagon-i-Sverige/Gift-registrerad-partner-eller-sambo.html", "text": "Uppeh\u00e5llstillst\u00e5nd f\u00f6r att flytta till en make, maka, registrerad partner eller sambo i Sverige\n\nOm du \u00e4r medborgare i ett land utanf\u00f6r EU och vill flytta till en familjemedlem i Sverige beh\u00f6ver du uppeh\u00e5llstillst\u00e5nd. Du kan f\u00e5 uppeh\u00e5llstillst\u00e5nd om du \u00e4r gift, har ing\u00e5tt partnerskap eller har varit sambo med n\u00e5gon som nu bor i Sverige. Familjemedlemmen i Sverige m\u00e5ste vara svensk medborgare, ha permanent uppeh\u00e5llstillst\u00e5nd, permanent uppeh\u00e5llsr\u00e4tt eller permanent uppeh\u00e5llskort.\n\nDu kan f\u00e5 uppeh\u00e5llstillst\u00e5nd om du \u00e4r gift, har ing\u00e5tt registrerat partnerskap eller har varit\u00a0 sambo med n\u00e5gon som nu bor i Sverige.\n\nMed sambo menas ett par som inte \u00e4r gifta men som bor och lever tillsammans som i ett \u00e4ktenskap. Att ni har bott tillsammans under till exempel ett turistbes\u00f6k r\u00e4cker inte.\n\nOm du \u00e4r gift eller registrerad partner b\u00f6r din anh\u00f6rige registrera ert \u00e4ktenskap eller partnerskap hos Skatteverket i Sverige.\n\nOm du \u00e4r EU-medborgare och vill flytta till en familjemedlem som ocks\u00e5 \u00e4r EU-medborgare kan du ha uppeh\u00e5llsr\u00e4tt. D\u00e5 beh\u00f6ver du inte uppeh\u00e5llstillst\u00e5nd.\n\nDen person som du ska bo med i Sverige m\u00e5ste kunna f\u00f6rs\u00f6rja er b\u00e5da. Han eller hon ska ocks\u00e5 ha en bostad av tillr\u00e4cklig storlek och standard som ni kan bo tillsammans i n\u00e4r du flyttar till Sverige.\n\nF\u00f6r att f\u00e5 uppeh\u00e5llstillst\u00e5nd f\u00f6r att flytta till n\u00e5gon i Sverige m\u00e5ste du kunna styrka din identitet. Detta g\u00f6r du normalt med en giltig passhandling. Du som inte kan styrka din identitet med ett giltigt pass kan i vissa fall f\u00e5 uppeh\u00e5llstillst\u00e5nd genom att styrka det biologiska sl\u00e4ktskapet med personen i Sverige. Detta g\u00e4ller barnfamiljer som bott tillsammans utanf\u00f6r Sverige.\n\nSara och Felipe tr\u00e4ffades n\u00e4r Sara arbetade i Sydamerika och har bott tillsammans i Argentina i fem \u00e5r. De \u00e4r inte gifta, men har bott p\u00e5 samma adress d\u00e4r b\u00e5da har varit skrivna p\u00e5 kontraktet. Nu har de beslutat sig f\u00f6r att flytta till Sverige eftersom Sara v\u00e4ntar barn. Hon har ocks\u00e5 f\u00e5tt ett arbete i Sverige s\u00e5 att hon kan f\u00f6rs\u00f6rja Felipe.\n\nFelipe g\u00f6r en webbans\u00f6kan om att flytta till n\u00e5gon som han redan \u00e4r gift eller sambo med. Han bifogar bland annat kopia av sitt pass, kopia av hyreskontraktet som visar att han och Sara har bott tillsammans och intyg som styrker att Sara \u00e4r gravid. Eftersom Sara \u00e4nnu inte har folkbokf\u00f6rt sig i Sverige bifogar de \u00e4ven en kopia av k\u00f6pekontraktet av huset de har k\u00f6pt i Sverige.\n\nN\u00e4r Migrationsverket har handlagt Felipes ans\u00f6kan blir han beviljad permanent uppeh\u00e5llstillst\u00e5nd eftersom han och Sara redan har bott tillsammans s\u00e5 l\u00e4nge utomlands. Felipe \u00e4r dessutom viseringsfri vilket g\u00f6r att de kan resa till Sverige s\u00e5 fort de har f\u00e5tt beslutet. N\u00e4r de har kommit till Sverige bokar Felipe tid p\u00e5 Migrationsverket f\u00f6r att l\u00e4mna foto och fingeravtryck till sitt uppeh\u00e5llstillst\u00e5ndskort. N\u00e4r kortet \u00e4r f\u00e4rdigt skickas kortet hem till deras adress i Sverige."}