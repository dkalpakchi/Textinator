{"url": "https://www.migrationsverket.se/Privatpersoner/Besoka-Sverige/Besoka-slakt-och-vanner.html", "text": "## Ans\u00f6ka om visum\n\nDu ska l\u00e4mna din ans\u00f6kan om visum till en svensk ambassad eller generalkonsulat. F\u00f6r att veta vad som g\u00e4ller i det land d\u00e4r du bor, v\u00e4lj landet i listan p\u00e5 www.swedenabroad.se.\n\u2022 M\u00e5nga svenska ambassader och generalkonsulat samarbetar med\u00a0externa tj\u00e4nsteleverant\u00f6rer f\u00f6r visumans\u00f6kningar och d\u00e5 \u00e4r det till dem du ska l\u00e4mna ans\u00f6kan. De externa\u00a0tj\u00e4nsteleverant\u00f6rerna tar ut en extra avgift.\u00a0Information om hur det g\u00e5r till finns p\u00e5 ambassadens eller generalkonsulatets webbplats.\n\u2022 I vissa l\u00e4nder f\u00f6rekommer det att ett annat Schengenland representerar Sverige. I dessa fall b\u00f6r du kontakta det landets ambassad f\u00f6r att fr\u00e5ga vad du ska l\u00e4mna in tillsammans med din ans\u00f6kan om visum.\n\u2022 I vissa l\u00e4nder finns det varken en svensk ambassad eller generalkonsulat eller ett annat Schengenland som representerar Sverige. D\u00e4r f\u00e5r du som vill l\u00e4mna en ans\u00f6kan om visum resa till n\u00e4rmaste land d\u00e4r det finns en svensk ambassad eller generalkonsulat. Information om vilken ambassad du ska v\u00e4nda dig till finns p\u00e5 www.swedenabroad.se.\n\n## S\u00e5 l\u00e4nge g\u00e4ller ett visum\n\nEtt visum g\u00e4ller f\u00f6r vistelse i Schengenl\u00e4nderna i upp till 90 dagar under en period av 180 dagar.\n\nDet st\u00e5r p\u00e5 visumm\u00e4rket som klistras in i ditt pass hur m\u00e5nga dagar du f\u00e5r vistas i Schengenl\u00e4nderna. Dagarna kan anv\u00e4ndas under den tidsperiod som framg\u00e5r av m\u00e4rket. Perioden \u00e4r oftast 15 dagar l\u00e4ngre \u00e4n antalet dagar som du f\u00e5r vistas i Schengenl\u00e4nderna. Det beror p\u00e5 att du ska ha m\u00f6jlighet att \u00e4ndra resdatum om n\u00e5got of\u00f6rutsett h\u00e4nder.\n\nP\u00e5 visumm\u00e4rket st\u00e5r det hur m\u00e5nga g\u00e5nger du f\u00e5r resa in i och ut ur Schengenl\u00e4nderna under giltighetstiden.\n\nDet g\u00e5r att ans\u00f6ka om ett Schengenvisum som g\u00e4ller f\u00f6r flera inresor om du regelbundet bes\u00f6ker Sverige. Ett visum med flera inresor kan g\u00e4lla f\u00f6r vistelser p\u00e5 upp till 90 dagar\u00a0under de senaste\u00a0180 dagarna under maximalt fem \u00e5r.\n\nOm du f\u00e5r visum kan du bes\u00f6ka \u00f6vriga Schengenl\u00e4nder.\n\nDitt visum kan i\u00a0vissa fall\u00a0g\u00e4lla f\u00f6r inresa och vistelse endast i Sverige eller i vissa Schengenl\u00e4nder, till exempel\u00a0om ditt pass inte godtas av alla Schengenl\u00e4nder.\n\nMed hj\u00e4lp av EU:s viseringskalkylator kan du r\u00e4kna ut n\u00e4r du kan resa in i Schengenomr\u00e5det igen, och hur m\u00e5nga dagar du kan stanna.\n\nOm du ska bes\u00f6ka Sverige under l\u00e4ngre tid \u00e4n 90 dagar ska du ans\u00f6ka om ett uppeh\u00e5llstillst\u00e5nd f\u00f6r bes\u00f6k."}