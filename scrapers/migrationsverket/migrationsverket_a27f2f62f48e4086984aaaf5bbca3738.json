{"url": "https://www.migrationsverket.se/Privatpersoner/Flytta-till-nagon-i-Sverige/Flytta-tillbaka-till-Sverige.html", "text": "Uppeh\u00e5llstillst\u00e5nd f\u00f6r dig som har haft permanent uppeh\u00e5llstillst\u00e5nd och ska flytta tillbaka till Sverige\n\nOm du planerar att flytta tillbaka till Sverige kan du ans\u00f6ka om uppeh\u00e5llstillst\u00e5nd. Du ska tidigare bott i Sverige med permanent uppeh\u00e5llstillst\u00e5nd och ha n\u00e5gon form av anknytning till landet. \n\nOm du tidigare har bott i Sverige kan du f\u00e5 uppeh\u00e5llstillst\u00e5nd f\u00f6r att du har en anknytning till Sverige. Din anknytning till Sverige beror\u00a0till st\u00f6rsta del\u00a0p\u00e5 hur l\u00e5ng tid du tidigare bott h\u00e4r.\n\nOm du har bott utomlands upp till tre \u00e5r beh\u00f6ver du tidigare ha bott i Sverige i minst fyra \u00e5r f\u00f6r att f\u00e5 ett nytt uppeh\u00e5llstillst\u00e5nd. Var det mer \u00e4n tre \u00e5r sedan du bodde i Sverige kan du inte f\u00e5 uppeh\u00e5llstillst\u00e5nd p\u00e5 nytt om du inte bott i Sverige i mer \u00e4n\u00a0tio \u00e5r eller har andra sk\u00e4l som du uppger i din ans\u00f6kan.\n\nF\u00f6rutom tiden du bott utanf\u00f6r Sverige bed\u00f6mer Migrationsverket hur stark din anknytning \u00e4r till ditt hemland eller n\u00e5got annat land du har bott i under tiden du inte bott i Sverige. Har du bland annat bildat ny familj i ett land utanf\u00f6r Sverige blir det sv\u00e5rare f\u00f6r dig att f\u00e5 ett uppeh\u00e5llstillst\u00e5nd genom en anknytning till Sverige.\n\nF\u00f6r att Migrationsverket ska kunna bed\u00f6ma om du har r\u00e4tt att f\u00e5 ett nytt uppeh\u00e5llstillst\u00e5nd \u00e4r det viktigt att du beskriver just dina sk\u00e4l till varf\u00f6r du vill flytta tillbaka till Sverige.\n\nI vissa fall kan du f\u00e5 ett nytt uppeh\u00e5llstillst\u00e5nd \u00e4ven om du har varit borta fr\u00e5n Sverige under en l\u00e4ngre tid. N\u00e4r Migrationsverket bed\u00f6mer om du kan f\u00e5 ett nytt uppeh\u00e5llstillst\u00e5nd tas ocks\u00e5 h\u00e4nsyn till sk\u00e4len till varf\u00f6r du flyttade fr\u00e5n Sverige. Om du flyttade fr\u00e5n Sverige p\u00e5 grund av sk\u00e4l som du inte kunde p\u00e5verka kan du i vissa fall f\u00e5 nytt uppeh\u00e5llstillst\u00e5nd \u00e4ven om du inte uppfyller kraven f\u00f6r hur l\u00e5ng tid du ska ha bott i Sverige.\n\nDu kan ans\u00f6ka via webben fr\u00e5n ditt hemland eller n\u00e5got annat land utanf\u00f6r Sverige d\u00e4r du bor.\n\nI de flesta fall betalar du en avgift.\n\nDu ska\u00a0skicka med kopior av de sidor i ditt pass som visar personuppgifter, giltighetstid, utf\u00e4rdandeland, namnteckning, resest\u00e4mplar\u00a0och om du har tillst\u00e5nd att bo i andra l\u00e4nder \u00e4n ditt hemland.\n\nKontrollera att informationen p\u00e5 dokumenten du\u00a0skickar med\u00a0syns tydligt. P\u00e5 passkopiorna m\u00e5ste \u00e4ven\u00a0siffror och tecken l\u00e4ngst upp och l\u00e4ngst ned p\u00e5 passidorna synas tydligt.\n\nOm du f\u00e5r tillst\u00e5nd f\u00f6r mer \u00e4n tre m\u00e5nader f\u00e5r du ett uppeh\u00e5llstillst\u00e5ndskort. Kortet \u00e4r ett bevis p\u00e5 att du har tillst\u00e5nd att vara i Sverige och inneh\u00e5ller bland annat foto p\u00e5 dig och dina fingeravtryck. Du\u00a0som beh\u00f6ver visum f\u00f6r att resa till Sverige ska d\u00e4rf\u00f6r bes\u00f6ka den svenska ambassaden eller generalkonsulatet f\u00f6r att bli fotograferad och l\u00e4mna dina fingeravtryck s\u00e5 snart som m\u00f6jligt. Det beh\u00f6ver du g\u00f6ra \u00e4ven om du tidigare haft ett uppeh\u00e5llstillst\u00e5ndskort eftersom ditt foto och dina fingeravtryck inte kan sparas. Kontakta ambassaden eller generalkonsulatet innan ditt bes\u00f6k.\n\nDu som inte beh\u00f6ver visum ska boka tid f\u00f6r att l\u00e4mna underlag f\u00f6r uppeh\u00e5llstillst\u00e5ndskort p\u00e5 Migrationsverket efter att du kommit till Sverige.\n\nBeslutet skickas till den ambassad eller generalkonsulat\u00a0du valde\u00a0i din webbans\u00f6kan. N\u00e4r du ska h\u00e4mta ditt beslut ska du ta med ditt pass. N\u00e4r uppeh\u00e5llstillst\u00e5ndskortet \u00e4r klart, kommer ambassaden eller generalkonsulatet att l\u00e4mna ut eller skicka det f\u00e4rdiga kortet till dig. T\u00e4nk p\u00e5 att det kan ta upp till fyra veckor att tillverka och leverera kortet till ambassaden eller generalkonsulatet efter det att du f\u00e5tt ditt beslut.\n\nN\u00e4r du reser in i Sverige ska du visa upp uppeh\u00e5llstillst\u00e5ndskortet tillsammans med ett giltigt pass. Om du kan resa till Sverige utan visum b\u00f6r du kunna visa upp en kopia av beslutet n\u00e4r du reser in. S\u00e5 snart du\u00a0kommit till Sverige ska du boka tid f\u00f6r att l\u00e4mna fingeravtryck och fotograferas. N\u00e4r ditt uppeh\u00e5llstillst\u00e5ndskort \u00e4r klart kommer det att skickas till din adress i Sverige.\n\nOm Migrationsverket avsl\u00e5r din ans\u00f6kan kan du \u00f6verklaga beslutet inom tre veckor fr\u00e5n den dag d\u00e5 du fick beslutet. Information om hur du g\u00f6r finns i ditt beslut.\n\nOm du inte kan ans\u00f6ka p\u00e5 webben fyller du i blanketten Uppeh\u00e5llstillst\u00e5nd f\u00f6r bos\u00e4ttning, nummer 160011, och l\u00e4mnar in den vid en svensk ambassad eller generalkonsulat i det land du bor. P\u00e5 ans\u00f6kningsblanketten framg\u00e5r vilka dokument som du ska bifoga.\n\nOm det inte finns n\u00e5gon m\u00f6jlighet att ans\u00f6ka i ditt land ska du ans\u00f6ka p\u00e5 den ambassad eller det generalkonsulat som \u00e4r n\u00e4rmast det land d\u00e4r du bor. Kontakta ambassaden eller generalkonsulatet innan du l\u00e4mnar in din ans\u00f6kan f\u00f6r mer information.\n\nOm du ans\u00f6ker p\u00e5 en ambassad eller ett generalkonsulat betalar du avgiften n\u00e4r du l\u00e4mnar in din ans\u00f6kan. F\u00f6r information om avgift ska du kontakta den aktuella ambassaden eller konsulatet eftersom de inte f\u00f6ljer samma avgiftsbest\u00e4mmelser som Migrationsverket."}