{"url": "https://www.migrationsverket.se/Privatpersoner/Besoka-Sverige/Besoka-slakt-och-vanner.html", "text": "Bes\u00f6ka sl\u00e4kt och v\u00e4nner\n\nOm du ska bes\u00f6ka sl\u00e4kt och v\u00e4nner i Sverige och \u00e4r medborgare i ett land utanf\u00f6r EU, kan du beh\u00f6va ett visum. Visum \u00e4r ett tillst\u00e5nd f\u00f6r att resa in och vara i ett land under max 90 dagar. F\u00f6r att f\u00e5 visum beh\u00f6ver du en inbjudan fr\u00e5n personen som du ska bes\u00f6ka. Du ska visa att du har pengar f\u00f6r ditt uppeh\u00e4lle och hemresan. Du beh\u00f6ver ocks\u00e5 en sjukf\u00f6rs\u00e4kring som t\u00e4cker kostnaderna om du skulle bli sjuk under ditt bes\u00f6k i Sverige.\n\nOm du ska bes\u00f6ka Sverige i mer \u00e4n 90 dagar ska du ist\u00e4llet ans\u00f6ka om uppeh\u00e5llstillst\u00e5nd f\u00f6r bes\u00f6k.\n\nOm du vill bes\u00f6ka Sverige och de \u00f6vriga Schengenl\u00e4nderna ska du ha\n\nDu ska ocks\u00e5 kunna beskriva syftet med bes\u00f6ket. Ambassaden kommer dessutom att g\u00f6ra en bed\u00f6mning av hur troligt det \u00e4r att du kommer att l\u00e4mna Sverige innan tiden f\u00f6r din visering tar slut. Om ambassaden bed\u00f6mer att det finns rimliga tvivel om att du kommer att l\u00e4mna Sverige och Schengen innan tiden f\u00f6r viseringen tar slut kommer inte en visering att beviljas.\n\nDet finns ocks\u00e5 krav som skiljer sig fr\u00e5n land till land. Det \u00e4r d\u00e4rf\u00f6r viktigt att du kontrollerar vad som g\u00e4ller i ditt fall. Kraven kan f\u00f6r\u00e4ndras beroende p\u00e5 de r\u00e5dande omst\u00e4ndigheterna. Du hittar mer information p\u00e5 den aktuella ambassadens eller generalkonsulatets webbplats.\n\nF\u00f6r medborgare i Albanien, Armenien, Azerbajdzjan, Bosnien-Hercegovina, Georgien, Kap Verde, Moldavien, Montenegro, Nordmakedonien, Ryssland, Serbien och Ukraina g\u00e4ller s\u00e4rskilda regler p\u00e5 grund av de viseringsf\u00f6renklingsavtal som tr\u00e4ffats mellan dessa l\u00e4nder och EU. Om du \u00e4r medborgare i ett av dessa l\u00e4nder hittar du mer information p\u00e5 den svenska ambassadens webbplats f\u00f6r respektive land.\n\nDu ska l\u00e4mna din ans\u00f6kan om visum till en svensk ambassad eller generalkonsulat. F\u00f6r att veta vad som g\u00e4ller i det land d\u00e4r du bor, v\u00e4lj landet i listan p\u00e5 www.swedenabroad.se.\n\nEtt visum g\u00e4ller f\u00f6r vistelse i Schengenl\u00e4nderna i upp till 90 dagar under en period av 180 dagar.\n\nDet st\u00e5r p\u00e5 visumm\u00e4rket som klistras in i ditt pass hur m\u00e5nga dagar du f\u00e5r vistas i Schengenl\u00e4nderna. Dagarna kan anv\u00e4ndas under den tidsperiod som framg\u00e5r av m\u00e4rket. Perioden \u00e4r oftast 15 dagar l\u00e4ngre \u00e4n antalet dagar som du f\u00e5r vistas i Schengenl\u00e4nderna. Det beror p\u00e5 att du ska ha m\u00f6jlighet att \u00e4ndra resdatum om n\u00e5got of\u00f6rutsett h\u00e4nder.\n\nP\u00e5 visumm\u00e4rket st\u00e5r det hur m\u00e5nga g\u00e5nger du f\u00e5r resa in i och ut ur Schengenl\u00e4nderna under giltighetstiden.\n\nDet g\u00e5r att ans\u00f6ka om ett Schengenvisum som g\u00e4ller f\u00f6r flera inresor om du regelbundet bes\u00f6ker Sverige. Ett visum med flera inresor kan g\u00e4lla f\u00f6r vistelser p\u00e5 upp till 90 dagar\u00a0under de senaste\u00a0180 dagarna under maximalt fem \u00e5r.\n\nOm du f\u00e5r visum kan du bes\u00f6ka \u00f6vriga Schengenl\u00e4nder.\n\nDitt visum kan i\u00a0vissa fall\u00a0g\u00e4lla f\u00f6r inresa och vistelse endast i Sverige eller i vissa Schengenl\u00e4nder, till exempel\u00a0om ditt pass inte godtas av alla Schengenl\u00e4nder.\n\nMed hj\u00e4lp av EU:s viseringskalkylator kan du r\u00e4kna ut n\u00e4r du kan resa in i Schengenomr\u00e5det igen, och hur m\u00e5nga dagar du kan stanna.\n\nOm du ska bes\u00f6ka Sverige under l\u00e4ngre tid \u00e4n 90 dagar ska du ans\u00f6ka om ett uppeh\u00e5llstillst\u00e5nd f\u00f6r bes\u00f6k.\n\nVanligtvis f\u00e5r du beslut inom 15 dagar, men handl\u00e4ggningstiderna vid ambassaden eller generalkonsulatet kan variera beroende p\u00e5 h\u00f6gs\u00e4song i respektive land. Om du beh\u00f6ver aktuell information om detta, kontakta ambassaden eller generalkonsulatet som ska behandla din ans\u00f6kan.\n\nAmbassaden eller generalkonsulatet beslutar om visum men kan under vissa f\u00f6ruts\u00e4ttningar l\u00e4mna \u00f6ver \u00e4rendet till Migrationsverket i Sverige f\u00f6r beslut. Det \u00e4r best\u00e4mmelserna i EU:s viseringskodex som avg\u00f6r om du f\u00e5r visum eller inte.\n\nOm du har f\u00e5tt ett beslut om visum som du inte \u00e4r n\u00f6jd med kan du l\u00e4mna in ett skriftligt \u00f6verklagande senast\u00a0tre veckor fr\u00e5n den dagen du fick beslutet. I ditt \u00f6verklagande ska du skriva vilket beslut du inte \u00e4r n\u00f6jd med, varf\u00f6r och hur du vill att det ska \u00e4ndras. Om du har n\u00e5gra dokument som du inte har\u00a0l\u00e4mnat in tidigare kan du komplettera ditt \u00e4rende med dem. Ditt \u00f6verklagande ska l\u00e4mnas in till den ambassad eller generalkonsulat som fattat beslutet. Ambassaden eller generalkonsulatet kontrollerar att \u00f6verklagandet har kommit in i r\u00e4tt tid och g\u00e5r igenom \u00e4rendet p\u00e5 nytt. Om det har g\u00e5tt l\u00e4ngre tid \u00e4n\u00a0tre veckor avvisas \u00f6verklagandet och du f\u00e5r i s\u00e5 fall l\u00e4mna in en ny ans\u00f6kan.\n\nBeslutet kan \u00e4ndras om det kommer in ny information. I s\u00e5 fall blir du meddelad och ditt visum s\u00e4tts in i passet.\n\nOm \u00f6verklagandet har kommit in i r\u00e4tt tid och den myndighet som har fattat beslutet inte anser att det finns anledning att \u00e4ndra beslutet ska de s\u00e5 fort som m\u00f6jligt skicka \u00e4rendet vidare. Din ans\u00f6kan, beslutet och alla \u00f6vriga handlingar som har l\u00e4mnats in i \u00e4rendet, skickas till Migrationsdomstolen i G\u00f6teborg. Migrationsdomstolen fattar sedan beslut.\n\nOm du kommer fr\u00e5n ett land d\u00e4r du inte beh\u00f6ver ha ett visum f\u00f6r att resa till Sverige eller till ett annat Schengenland m\u00e5ste du \u00e4nd\u00e5 uppfylla ett antal krav. Gr\u00e4nspolisen kommer att kontrollera att du uppfyller kraven innan du reser in i Sverige.\n\n\u00c4ven om du inte beh\u00f6ver ett visum f\u00f6r att resa till Sverige beh\u00f6ver du ha\n\nSverige kr\u00e4ver att du har 450 kronor f\u00f6r varje dag som bes\u00f6ket i Sverige varar. Beloppet kan i vissa fall bli l\u00e4gre, till exempel f\u00f6r mindre barn, om du betalar kostnaden f\u00f6r kost och logi i f\u00f6rv\u00e4g eller om du ska bo hos sl\u00e4kt eller v\u00e4nner. Du ska visa att du har tillr\u00e4ckligt med pengar f\u00f6r uppeh\u00e4llet med hj\u00e4lp av exempelvis kontoutdrag fr\u00e5n din bank eller dokument d\u00e4r inbjudaren i Sverige lovar att st\u00e5 f\u00f6r alla kostnader under bes\u00f6ket.\n\nDet \u00e4r \u00e4ven rekommenderat att du har en individuell medicinsk resef\u00f6rs\u00e4kring som t\u00e4cker de kostnader som kan uppst\u00e5 i samband med akut l\u00e4karhj\u00e4lp, br\u00e5dskande sjukhusv\u00e5rd eller transport till hemlandet av medicinska sk\u00e4l. F\u00f6rs\u00e4kringen b\u00f6r t\u00e4cka kostnader p\u00e5 minst 30 000 euro och g\u00e4lla i alla Schengenl\u00e4nder.\n\nOm du har fr\u00e5gor innan din resa kan du kontakta en ambassad eller ett generalkonsulat. Bes\u00f6k ambassadens eller generalkonsulatets webbplats f\u00f6r information innan ditt bes\u00f6k."}