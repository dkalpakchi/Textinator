{"url": "https://www.migrationsverket.se/Privatpersoner/Besoka-Sverige/Volontarsarbete-eller-praktik.html", "text": "## Vad \u00e4r en fullmakt?\n\nEn fullmakt kan vara ett undertecknat brev d\u00e4r den som ans\u00f6ker om tillst\u00e5nd ger n\u00e5gon annan person m\u00f6jlighet att f\u00f6retr\u00e4da honom eller henne. En fullmakt kan till exempel ge n\u00e5gon r\u00e4tt att ans\u00f6ka, ta del av sk\u00e4len f\u00f6r ett beslut eller \u00f6verklaga ett beslut f\u00f6r n\u00e5gon annan. Fullmakten ska skrivas av den som ger sin fullmakt till n\u00e5gon annan och ska kunna visas upp i original om Migrationsverket beg\u00e4r det.\n\nF\u00f6r att ge fullmakt till en annan person ska du l\u00e4mna in ett brev till Migrationsverket d\u00e4r det st\u00e5r\n\n\n* att det \u00e4r en fullmakt\n* namn, f\u00f6delsedatum och adress f\u00f6r den person som ger n\u00e5gon annan fullmakt\n* vad personen som f\u00e5r fullmakt har r\u00e4tt att g\u00f6ra\n* namn, personnummer och adress f\u00f6r den som f\u00e5r fullmakt\n* namnteckning av den person som ger n\u00e5gon annan fullmakt\n* datum och ort f\u00f6r n\u00e4r fullmakten skrevs under.\n\n\n## L\u00e4mna in din ans\u00f6kan\n\nDu ska l\u00e4mna in din ans\u00f6kan p\u00e5 en svensk ambassad eller generalkonsulat.\n\nDe flesta m\u00e5ste betala en avgift i samband med att ans\u00f6kan l\u00e4mnas in.\n\n## Intervju\n\nDu kommer att f\u00e5 g\u00f6ra en intervju i samband med att du l\u00e4mnar in din ans\u00f6kan. Kontakta ambassaden eller generalkonsulatet f\u00f6r mer information ang\u00e5ende om du beh\u00f6ver boka tid f\u00f6r intervjun. Ta med dig ditt pass och originalen p\u00e5 dokumenten som du ska bifoga till din ans\u00f6kan.\u00a0Under intervjun kommer du att f\u00e5 svara p\u00e5 fr\u00e5gor om ditt bes\u00f6k till Sverige.\n\nOm du f\u00e5r uppeh\u00e5llstillst\u00e5nd f\u00e5r du ett uppeh\u00e5llstillst\u00e5ndskort. Kortet inneh\u00e5ller bland annat dina fingeravtryck och foto p\u00e5 dig. Fingeravtrycken och fotot lagras bara p\u00e5 kortets chip.\n\nOm du beh\u00f6ver visum f\u00f6r att resa till Sverige beh\u00f6ver du uppeh\u00e5llstillst\u00e5ndskortet n\u00e4r du reser till Sverige. D\u00e4rf\u00f6r kommer du att\u00a0bli fotograferad och f\u00e5 l\u00e4mna dina fingeravtryck i samband med att du g\u00f6r din intervju.\n\nDu som inte beh\u00f6ver visum f\u00f6r att resa till Sverige kan resa utan uppeh\u00e5llstillst\u00e5ndskortet och l\u00e4mnar underlag f\u00f6r uppeh\u00e5llstillst\u00e5ndskort p\u00e5 Migrationsverket n\u00e4r du har kommit till Sverige.\n\n## Migrationsverket handl\u00e4gger\n\nEfter din intervju skickas din ans\u00f6kan till Migrationsverket i Sverige som handl\u00e4gger och tar beslut i \u00e4rendet. R\u00e4kna med att det tar ungef\u00e4r fyra veckor innan din ans\u00f6kan har\u00a0kommit fram till Migrationsverket."}