{"url": "https://www.migrationsverket.se/privatpersoner/eu-medborgare-och-varaktigt-bosatta/uppehallstillstand-for-eu-medborgare.html", "text": "Om du \u00e4r EU-medborgare och ska flytta till n\u00e5gon som bor i Sverige\n\nDu som \u00e4r EU-medborgare men inte har uppeh\u00e5llsr\u00e4tt kan ans\u00f6ka om uppeh\u00e5llstillst\u00e5nd om din familjemedlem \u00e4r bosatt i Sverige och ni vill bo tillsammans h\u00e4r. Du kan ans\u00f6ka fr\u00e5n Sverige.\n\nOm du arbetar, studerar eller har egna medel f\u00f6r din f\u00f6rs\u00f6rjning har du automatisk uppeh\u00e5llsr\u00e4tt i Sverige och beh\u00f6ver d\u00e4rf\u00f6r inte ans\u00f6ka om uppeh\u00e5llstillst\u00e5nd eller kontakta Migrationsverket. Om du \u00e4r familjemedlem till en EU-medborgare som har uppeh\u00e5llsr\u00e4tt, s\u00e5 har \u00e4ven du uppeh\u00e5llsr\u00e4tt. Efter fem \u00e5r har du m\u00f6jlighet att f\u00e5 permanent uppeh\u00e5llsr\u00e4tt. \n\nF\u00f6r att du ska kunna ans\u00f6ka om uppeh\u00e5llstillst\u00e5nd ska din familjemedlem i Sverige vara\n\u2022 sambo, make eller maka eller registrerad partner\n\u2022 blivande sambo, make eller maka\n\u2022 barn under 18 \u00e5r.\n\n\nDen person som du ska bo med i Sverige m\u00e5ste kunna f\u00f6rs\u00f6rja er b\u00e5da. Han eller hon ska ocks\u00e5 ha en bostad av tillr\u00e4cklig storlek och standard som ni kan bo tillsammans i n\u00e4r du flyttar till Sverige.\n\nI undantagsfall kan du f\u00e5 uppeh\u00e5llstillst\u00e5nd p\u00e5 grund av anknytning till en annan n\u00e4ra anh\u00f6rig som du har bott tillsammans med i hemlandet. Det kan till exempel vara om du \u00e4r \u00f6ver 18 \u00e5r och dina f\u00f6r\u00e4ldrar \u00e4r bosatta h\u00e4r. \n\nNi ska kunna visa att ni bodde tillsammans omedelbart innan din anh\u00f6rige flyttade till Sverige och att ni redan i hemlandet var socialt och k\u00e4nslom\u00e4ssigt beroende av varandra, och att det d\u00e4rf\u00f6r \u00e4r sv\u00e5rt f\u00f6r er att leva \u00e5tskilda.\n\nAns\u00f6kan ska l\u00e4mnas in s\u00e5 fort som m\u00f6jligt efter att din anh\u00f6rige flyttade till Sverige. I regel \u00e4r det inte m\u00f6jligt att f\u00e5 uppeh\u00e5llstillst\u00e5nd om ans\u00f6kan g\u00f6rs efter l\u00e5ng tid eller om beroendet mellan er har uppst\u00e5tt efter att din anh\u00f6rige flyttade till Sverige.\n\nDu kan g\u00f6ra en ans\u00f6kan p\u00e5 webben. I ans\u00f6kan fyller du i uppgifter om dig sj\u00e4lv och den person i Sverige som du flyttar till. Om du har barn under 18 \u00e5r som har f\u00f6ljt eller kommer att f\u00f6lja med dig till Sverige kan du ans\u00f6ka om uppeh\u00e5llstillst\u00e5nd f\u00f6r dem samtidigt.\n\nEn EU-medborgare beh\u00f6ver inte betala n\u00e5gon avgift f\u00f6r att ans\u00f6ka om uppeh\u00e5llstillst\u00e5nd.\n\u2022 kopior p\u00e5 de sidor i ditt pass eller nationellt id-kort som visar ditt medborgarskap och giltighetstid. Du ska kopiera b\u00e5da sidorna av id-kortet\n\u2022 kopia av vigselbevis, \u00e4ktenskapsbevis eller motsvarande om ni \u00e4r gifta\n\u2022 folkbokf\u00f6ringsbevis, hyreskontrakt eller k\u00f6pebevis f\u00f6r bostad eller andra dokument som visar att ni har bott tillsammans om ni \u00e4r sambo\n\u2022 kopia p\u00e5 f\u00f6delseattest eller f\u00f6delsebevis d\u00e4r f\u00f6r\u00e4ldrarnas namn framg\u00e5r f\u00f6r medf\u00f6ljande barn\n\u2022 medgivande fr\u00e5n den andra v\u00e5rdnadshavaren, om den inte f\u00f6ljer med till Sverige, eller bevis om ensam v\u00e5rdnad. Det kan till exempel vara domstolsbeslut, eller d\u00f6dsbevis om den andra f\u00f6r\u00e4ldern \u00e4r d\u00f6d. G\u00e4ller f\u00f6r barn under 18 \u00e5r.\n\n\u2022 dokument som visar hur ni \u00e4r sl\u00e4kt med varandra\n\u2022 dokument som visar att ni bodde tillsammans omedelbart innan din anh\u00f6rige flyttade till Sverige, om ni har ett s\u00e5dant.\n\n\nOm ditt pass eller nationella id-kort \u00e4r p\u00e5 v\u00e4g att g\u00e5 ut b\u00f6r du f\u00f6rl\u00e4nga det, eftersom det inte g\u00e5r att f\u00e5 tillst\u00e5nd f\u00f6r l\u00e4ngre tid \u00e4n passet eller id-kortet \u00e4r giltigt. \n\nF\u00f6r att Migrationsverket ska kunna fatta beslut i ditt \u00e4rende kr\u00e4vs det att alla uppgifter \u00e4r ifyllda och alla n\u00f6dv\u00e4ndiga dokument finns med. Det inneb\u00e4r att handl\u00e4ggningstiden blir kortare om allt som kr\u00e4vs finns med fr\u00e5n b\u00f6rjan \u00e4n om ans\u00f6kan kompletteras i efterhand.\n\nObservera att Migrationsverket i vissa fall kan beh\u00f6va utreda ans\u00f6kan ytterligare \u00e4ven om alla uppgifter \u00e4r ifyllda och alla dokument har skickats med.\n\nDen som f\u00e5r tillst\u00e5nd f\u00f6r mer \u00e4n tre m\u00e5nader f\u00e5r ocks\u00e5 ett uppeh\u00e5llstillst\u00e5ndskort. Kortet \u00e4r ett bevis p\u00e5\u00a0att du har\u00a0r\u00e4tt att vara i Sverige och inneh\u00e5ller bland annat foto och fingeravtryck. Du ska d\u00e4rf\u00f6r bes\u00f6ka Migrationsverket f\u00f6r att bli fotograferad och l\u00e4mna dina fingeravtryck s\u00e5 snart som m\u00f6jligt. Eftersom uppgifterna inte sparas ska du g\u00f6ra detta \u00e4ven om du tidigare har haft ett uppeh\u00e5llstillst\u00e5ndskort. Innan du bes\u00f6ker Migrationsverket beh\u00f6ver du boka tid.\n\nBeslutet skickas hem till er adress i Sverige. Om du f\u00e5r ett ja p\u00e5 din ans\u00f6kan kommer du att f\u00e5 ett uppeh\u00e5llstillst\u00e5ndskort i posten efter ungef\u00e4r en vecka. Om du inte redan har blivit fotograferad och l\u00e4mnat fingeravtryck m\u00e5ste du g\u00f6ra det innan du kan f\u00e5 ett uppeh\u00e5llstillst\u00e5ndskort.\n\nUppeh\u00e5llstillst\u00e5ndskortet tillverkas i samband med att beslutet fattas, dock tidigast tre m\u00e5nader innan uppeh\u00e5llstillst\u00e5ndet b\u00f6rjar g\u00e4lla.\n\nDet g\u00e5r inte att skynda p\u00e5 tillverkningen eller leveransen av kortet.\n\nOm ni tidigare har bott tillsammans i hemlandet under minst tv\u00e5 \u00e5r f\u00e5r du i regel ett permanent uppeh\u00e5llstillst\u00e5nd. Om ni inte redan har bott tillsammans i tv\u00e5 \u00e5r f\u00e5r du i regel ett tillf\u00e4lligt uppeh\u00e5llstillst\u00e5nd f\u00f6r tv\u00e5 \u00e5r.\n\nBarn som ans\u00f6ker tillsammans med en f\u00f6r\u00e4lder f\u00e5r oftast tillst\u00e5nd f\u00f6r samma tid som f\u00f6r\u00e4ldern. Detsamma g\u00e4ller dig som ans\u00f6ker om tillst\u00e5nd f\u00f6r att bo i Sverige tillsammans med en anh\u00f6rig som inte har permanent uppeh\u00e5llstillst\u00e5nd.\n\nOm du inte kan ans\u00f6ka p\u00e5 webben fyller du i blanketterna Ans\u00f6kan om uppeh\u00e5llstillst\u00e5nd f\u00f6r bos\u00e4ttning i Sverige, nummer 160011, och Familjeuppgifter, nummer 238011. Om ans\u00f6kan g\u00e4ller barn under 18 \u00e5r ska du anv\u00e4nda blanketten Ans\u00f6kan om uppeh\u00e5llstillst\u00e5nd f\u00f6r bos\u00e4ttning f\u00f6r barn under 18 \u00e5r, nummer 162011. \n\nSkicka ans\u00f6kan till Migrationsverket, Box 3100, 903 03 Ume\u00e5.\n\nAns\u00f6kan om uppeh\u00e5llstillst\u00e5nd f\u00f6r bos\u00e4ttning i Sverige, blankett nummer 160011 (p\u00e5 svenska)Application for residence permit to settle in Sweden, form number 161011 (p\u00e5 engelska)\n\nAns\u00f6kan om uppeh\u00e5llstillst\u00e5nd f\u00f6r bos\u00e4ttning f\u00f6r barn under 18 \u00e5r, blankett nummer 162011\u00a0(p\u00e5 svenska)Application for residence permit to settle in Sweden \u2013 for a child under the age of 18, form number 163011 (p\u00e5 engelska)\n\nFamiljeuppgifter\u00a0\u2013 bilaga till din ans\u00f6kan, blankett nummer 238011 (p\u00e5 svenska)Family details \u2013 Appendix to your application, form number 239011 (p\u00e5 engelska)\n\nOm f\u00f6rh\u00e5llandet tar slut under den tid som du har tidsbegr\u00e4nsat uppeh\u00e5llstillst\u00e5nd kan du bara i undantagsfall f\u00f6rl\u00e4nga ditt uppeh\u00e5llstillst\u00e5nd. Migrationsverket kan \u00e4ven \u00e5terkalla uppeh\u00e5llstillst\u00e5ndet. I varje enskilt fall tar vi h\u00e4nsyn till om det finns sk\u00e4l att \u00e4nd\u00e5 bevilja fortsatt uppeh\u00e5llstillst\u00e5nd.\n\nOm ditt f\u00f6rh\u00e5llande tar slut under tiden som du har ett tidsbegr\u00e4nsat tillst\u00e5nd b\u00f6r du sj\u00e4lv l\u00e4mna in en ny ans\u00f6kan till Migrationsverket och ber\u00e4tta om dina sk\u00e4l f\u00f6r att stanna i Sverige.\n\nEtt permanent uppeh\u00e5llstillst\u00e5nd kan \u00e5terkallas om du flyttar fr\u00e5n Sverige. Om du anm\u00e4ler till Migrationsverket att du vill beh\u00e5lla ditt permanenta uppeh\u00e5llstillst\u00e5nd kan du vara utomlands i upp till tv\u00e5 \u00e5r utan att ditt tillst\u00e5nd p\u00e5verkas. Om du inte flyttar tillbaka till Sverige igen efter tv\u00e5 \u00e5r kan Migrationsverket \u00e5terkalla ditt uppeh\u00e5llstillst\u00e5nd.\n\nTillst\u00e5ndet kan ocks\u00e5 \u00e5terkallas om du uppgav en falsk identitet n\u00e4r du ans\u00f6kte om uppeh\u00e5llstillst\u00e5nd, eller om du medvetet lj\u00f6g eller inte ber\u00e4ttade om n\u00e5got som hade betydelse f\u00f6r ditt uppeh\u00e5llstillst\u00e5nd.\n\nGl\u00f6m inte att spara ditt beslut om uppeh\u00e5llstillst\u00e5nd. Du kommer att ha anv\u00e4ndning f\u00f6r det vid kontakten med olika myndigheter och organisationer.\n\nF\u00f6r att folkbokf\u00f6ra dig och f\u00f6r att f\u00e5 ett svenskt personnummer ska du v\u00e4nda dig till Skatteverket.\n\nF\u00f6r att bli inskriven i det sociala trygghetssystemet ska du v\u00e4nda dig till F\u00f6rs\u00e4kringskassan.\n\nEn del kommuner har kommunala bostadsf\u00f6rmedlingar d\u00e4r du kan s\u00f6ka bostad. Kommunen kan ocks\u00e5 ge dig tips om privata hyresv\u00e4rdar.\n\nKommunen d\u00e4r du bor erbjuder barnomsorg och skola f\u00f6r barnen.\n\nF\u00f6r fr\u00e5gor om sjukv\u00e5rd kontakta landstinget\u00a0eller regionen du bor i. Hitta v\u00e5rd i hela landet p\u00e5 1177 V\u00e5rdguiden.\n\nF\u00f6r fr\u00e5gor om att l\u00e4sa svenska f\u00f6r invandrare (SFI) ska du kontakta den kommun du bor i. Se \u00e4ven webbplatsen f\u00f6r Sveriges kommuner och landsting.\n\nOm du s\u00f6ker arbete kan du registrera dig hos Arbetsf\u00f6rmedlingen.\n\nInformation om studier p\u00e5 h\u00f6gskola eller universitet kan du hitta p\u00e5 Antagning.se eller studera.nu.\n\nF\u00f6r fr\u00e5gor om studiemedel CSN, Centrala studiest\u00f6dsn\u00e4mnden.\n\nF\u00f6r fr\u00e5gor om k\u00f6rkort kan du v\u00e4nda dig till Transportstyrelsen.\n\nF\u00f6r fr\u00e5gor om r\u00f6str\u00e4tt kan du kontakta Valmyndigheten.\n\nInformation om den svenska skolan fr\u00e5n Skolverket Om svenska skolan\n\nSamh\u00e4llsinformation om Sverige p\u00e5 flera spr\u00e5k finns p\u00e5 Information om Sverige.\n\nMer samh\u00e4llsinformation om Sverige finns p\u00e5 Svenska institutets webbplats.\n\nUR Nyanl\u00e4nd \u00e4r en serie program om r\u00e4ttigheter och skyldigheter i Sverige.\n\nKonsumentverkets upplysningstj\u00e4nst kan ge tips n\u00e4r du har fr\u00e5gor om k\u00f6p eller avtal.\n\nP\u00e5 sidan L\u00e4ra sig svenska p\u00e5 www.informationsverige.se hittar du l\u00e4nkar till flera program f\u00f6r att l\u00e4ra sig svenska p\u00e5 egen hand."}