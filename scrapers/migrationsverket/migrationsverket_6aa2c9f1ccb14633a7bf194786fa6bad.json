{"url": "https://www.migrationsverket.se/Privatpersoner/Skydd-och-asyl-i-Sverige/For-hbtq-personer.html", "text": "F\u00f6r hbtq-personer \u2013 Du som s\u00f6ker skydd\n\nDu har r\u00e4tt att f\u00e5 skydd i Sverige om du k\u00e4nner v\u00e4lgrundad fruktan f\u00f6r f\u00f6rf\u00f6ljelse bland annat p\u00e5 grund av din sexuella l\u00e4ggning, ditt k\u00f6n eller k\u00f6nsuttryck. N\u00e4r du har ans\u00f6kt om asyl g\u00f6r Migrationsverket en individuell bed\u00f6mning av din r\u00e4tt till skydd i Sverige.\n\nF\u00f6r att Migrationsverket ska f\u00e5 ett bra underlag f\u00f6r beslut \u00e4r det viktigt att du s\u00e5 tidigt som m\u00f6jligt utf\u00f6rligt ber\u00e4ttar om din situation och vad du \u00e4r r\u00e4dd ska h\u00e4nda dig om du \u00e5terv\u00e4nder till ditt hemland. \n\nN\u00e4r vi g\u00f6r en bed\u00f6mning av din r\u00e4tt till skydd kommer vi bland annat att titta p\u00e5 hur din identitet h\u00e4nger ihop med vad du har blivit utsatt f\u00f6r. Var d\u00e4rf\u00f6r s\u00e5 tydlig du kan n\u00e4r du ber\u00e4ttar f\u00f6r oss om varf\u00f6r du \u00e4r r\u00e4dd och hur din r\u00e4dsla h\u00e4nger ihop med den du \u00e4r.\u00a0\n\nEn av utg\u00e5ngspunkterna f\u00f6r flyktingkonventionen \u00e4r att den egna staten ska erbjuda sina egna medborgare skydd undan f\u00f6rf\u00f6ljelse. Om du anser att du inte kan f\u00e5 hj\u00e4lp eller skydd i ditt eget land eller om du menar att det \u00e4r staten som orsakar din r\u00e4dsla, m\u00e5ste du f\u00f6rklara det.\n\nI vissa l\u00e4nder finns f\u00f6rbud med konsekvenser f\u00f6r kvinnor och hbtq-personers liv. Till exempel lagstiftning som f\u00f6rbjuder samk\u00f6nat sex eller normer i samh\u00e4llet som resulterar i att den som hotar eller anv\u00e4nder v\u00e5ld mot kvinnor inte \u00e5talas. \u00c4ven i l\u00e4nder d\u00e4r det finns formella och informella regler som har konsekvenser f\u00f6r kvinnor och hbtq-personer, g\u00f6rs en individuell bed\u00f6mning av just dina asylsk\u00e4l. Det \u00e4r d\u00e4rf\u00f6r viktigt att du f\u00f6rklarar hur lagstiftning eller liknande p\u00e5verkar just dig.\u00a0\n\nOrd och begrepp p\u00e5 svenska och ditt eget spr\u00e5k kan ha olika inneb\u00f6rd. Det viktigaste \u00e4r att du beskriver dina egna k\u00e4nslor och upplevelser och f\u00f6rklarar hur de h\u00e4nger ihop med varf\u00f6r du \u00e4r r\u00e4dd.\n\nSvenskaArabiskaEngelskaFranskaPersiskaSpanska\n\nSvenskaArabiskaEngelskaFranskaPersiskaSpanska\n\nSvenskaArabiskaEngelskaFranskaPersiskaSpanska\n\nSvenskaArabiskaEngelskaFranskaPersiskaSpanska\n\nSvenskaArabiskaEngelskaFranskaPersiskaSpanska"}