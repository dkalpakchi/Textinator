{"url": "https://www.migrationsverket.se/Privatpersoner/Lamna-Sverige/Avslag-pa-ansokan-om-uppehallstillstand.html", "text": "Om du f\u00e5r avslag p\u00e5 din ans\u00f6kan om uppeh\u00e5llstillst\u00e5nd och befinner dig i Sverige\n\nOm Migrationsverket avsl\u00e5r din ans\u00f6kan om uppeh\u00e5llstillst\u00e5nd betyder det att du inte har r\u00e4tt till uppeh\u00e5llstillst\u00e5nd i Sverige och att du m\u00e5ste l\u00e4mna landet om du befinner dig h\u00e4r. Du kan v\u00e4lja att acceptera eller \u00f6verklaga beslutet. Om du \u00f6verklagar f\u00e5r du stanna i Sverige under tiden som ditt \u00e4rende pr\u00f6vas i domstol. \u00c4ven om du v\u00e4ljer att \u00f6verklaga ska du planera f\u00f6r att \u00e5terv\u00e4nda till ditt hemland eller det land d\u00e4r du har r\u00e4tt att vistas.\n\nOm du accepterar beslutet kan du skriva under en s\u00e5 kallad n\u00f6jdf\u00f6rklaring. N\u00e4r du har skrivit under en n\u00f6jdf\u00f6rklaring kan du inte \u00f6verklaga beslutet och ska planera f\u00f6r din hemresa. \u00c4ven om du v\u00e4ljer att \u00f6verklaga ska du planera f\u00f6r att \u00e5terv\u00e4nda till ditt hemland eller det land d\u00e4r du har r\u00e4tt att vistas.\n\nI ditt beslut st\u00e5r det hur l\u00e5ng tid du har p\u00e5 dig att l\u00e4mna Sverige, ofta inom fyra veckor fr\u00e5n det att beslutet har f\u00e5tt laga kraft. Att beslutet har f\u00e5tt laga kraft betyder att det har b\u00f6rjat g\u00e4lla och inte l\u00e4ngre g\u00e5r att \u00f6verklaga. Det sker i de flesta fall tre veckor efter att Migrationsverket har underr\u00e4ttat om beslutet, eller n\u00e4r du har skrivit under en n\u00f6jdf\u00f6rklaring.\n\nDu m\u00e5ste sj\u00e4lv vara uppm\u00e4rksam p\u00e5 n\u00e4r beslutet f\u00e5r laga kraft och l\u00e4mna landet inom den tid som st\u00e5r i beslutet.\n\nEtt beslut om avslag g\u00e4ller normalt i fyra \u00e5r.\n\nOm du har\u00a0f\u00e5tt ett beslut om avvisning som ska genomf\u00f6ras omedelbart m\u00e5ste du l\u00e4mna Sverige s\u00e5 snart du har f\u00e5tt beslutet. \u00c4ven om du v\u00e4ljer att \u00f6verklaga beslutet m\u00e5ste du l\u00e4mna Sverige.\n\nDu har r\u00e4tt att \u00f6verklaga ett beslut fr\u00e5n Migrationsverket. Om du v\u00e4ljer att \u00f6verklaga kommer en domstol att pr\u00f6va beslutet. I ditt beslut st\u00e5r det hur l\u00e5ng tid du har p\u00e5 dig att \u00f6verklaga, ofta tre veckor fr\u00e5n den dag beslutet meddelades. \u00c4ven om du v\u00e4ljer att \u00f6verklaga ska du planera f\u00f6r att \u00e5terv\u00e4nda.\n\nDu ansvarar sj\u00e4lv f\u00f6r att planera din resa, ordna pass och annat som beh\u00f6vs f\u00f6r att du ska kunna \u00e5terv\u00e4nda till ditt hemland eller till ett annat land d\u00e4r du har r\u00e4tt att bo. Om du har fr\u00e5gor om din hemresa eller inte har f\u00e5tt ett utresebevis skickat till din hemadress kan du kontakta din n\u00e4rmaste mottagningsenhet.\n\nN\u00e4r Migrationsverket meddelar dig beslutet kan verket anv\u00e4nda sig av f\u00f6renklad delgivning. Det g\u00e5r till p\u00e5 f\u00f6ljande s\u00e4tt:\n\nMigrationsverket skickar beslutet i ett vanligt brev till den adress som du har uppgett att du kan n\u00e5s p\u00e5. Om du \u00e4r folkbokf\u00f6rd i Sverige skickar Migrationsverket beslutet till den adressen. Minst en dag senare skickar Migrationsverket ett kontrollmeddelande till dig om att beslutet har skickats. Detta g\u00f6rs f\u00f6r att s\u00e4kerhetsst\u00e4lla att du har f\u00e5tt det f\u00f6rsta brevet. Du kommer allts\u00e5 att f\u00e5 tv\u00e5 brev fr\u00e5n Migrationsverket, oftast med en dags mellanrum. Du beh\u00f6ver inte meddela Migrationsverket att du har f\u00e5tt breven.\n\nDu anses meddelad om beslutet n\u00e4r tv\u00e5 veckor har g\u00e5tt fr\u00e5n det att beslutet skickades till dig. D\u00e4refter har du tre veckor p\u00e5 dig att \u00f6verklaga beslutet. Om du inte har f\u00e5tt beslutet utan endast kontrollmeddelandet ska du kontakta Migrationsverket s\u00e5 snart som m\u00f6jligt.\n\nT\u00e4nk p\u00e5 att kontrollera din post regelbundet och se till att ditt namn \u00e4r angivet p\u00e5 d\u00f6rren eller brevl\u00e5dan. Om du \u00f6verklagar kan \u00e4ven f\u00f6rvaltningsr\u00e4tten (domstolen) v\u00e4lja att delge dig beslutet genom f\u00f6renklad delgivning.\n\nI vissa fall f\u00e5r du veta beslutet muntligt. Migrationsverket skickar d\u00e5 en kallelse via brev till dig med en tid d\u00e5 du ska komma till oss f\u00f6r att f\u00e5 veta ditt beslut.\n\nN\u00e4r beslutet har f\u00e5tt laga kraft och inte l\u00e4ngre g\u00e5r att \u00f6verklaga m\u00e5ste du l\u00e4mna Sverige. Om du inte reser inom den tidsfrist som st\u00e5r skriven i beslutet kommer Migrationsverket att fatta ett beslut om \u00e5terresef\u00f6rbud. Du kan ocks\u00e5 f\u00e5 ett beslut om uppsikt eller f\u00f6rvar. Uppsikt inneb\u00e4r att du m\u00e5ste anm\u00e4la dig hos Migrationsverket eller polisen under vissa tider. Om du f\u00e5r ett beslut om f\u00f6rvar f\u00e5r du bo p\u00e5 ett l\u00e5st boende i v\u00e4ntan p\u00e5 avresa.\n\nOm Migrationsverket bed\u00f6mer att du inte vill l\u00e4mna Sverige frivilligt l\u00e4mnas ansvaret \u00f6ver till polisen, som har r\u00e4tt att verkst\u00e4lla utvisningen med tv\u00e5ng.\n\nDet \u00e4r alltid ditt eget ansvar att visa f\u00f6r Migrationsverket att du har\u00a0l\u00e4mnat Sverige. Om inte Migrationsverket f\u00e5r veta att du har\u00a0l\u00e4mnat Sverige kan vi fatta ett beslut om \u00e5terresef\u00f6rbud. Det inneb\u00e4r att du inte f\u00e5r resa in i Schengenomr\u00e5det. Ditt \u00e4rende kan ocks\u00e5 komma att l\u00e4mnas vidare till gr\u00e4nspolisen.\n\nF\u00f6r att Migrationsverket ska f\u00e5 veta att du har l\u00e4mnat Sverige ska du vid utresan l\u00e4mna ett utresebevis till passkontrollen. Utresebeviset skickas i brev till dig eller s\u00e5 kan du beg\u00e4ra att f\u00e5 ett av din n\u00e4rmaste mottagningsenhet. Du kan ocks\u00e5 visa att du har l\u00e4mnat landet genom att skicka in en passkopia med f\u00f6rsta sidan i passet d\u00e4r personuppgifter framg\u00e5r och sidan med utresest\u00e4mpeln (m\u00e4rkt med beteckningsnummer) till Migrationsverket. Enbart flygbiljett eller boardingkort kan inte anv\u00e4ndas f\u00f6r att bekr\u00e4fta utresa.\n\nObservera att du inte f\u00e5r k\u00f6pa en resa med mellanlandning i ett annat Schengenland och att utresebeviset enbart kan l\u00e4mnas in p\u00e5 svenska flygplatser. Om du flyger fr\u00e5n exempelvis Kastrup ska din utresa bekr\u00e4ftas genom att du skickar passkopior med utresest\u00e4mpel.\n\nOm du inte l\u00e4mnar landet inom den tid som st\u00e5r i beslutet kan du f\u00e5 ett \u00e5terresef\u00f6rbud som inneb\u00e4r att du inte f\u00e5r \u00e5terv\u00e4nda till n\u00e5got av Schengenl\u00e4nderna eller Rum\u00e4nien, Bulgarien och Kroatien inom en viss tid. Du kan ocks\u00e5 f\u00e5 \u00e5terresef\u00f6rbud om Migrationsverket tror att du inte kommer att \u00e5terv\u00e4nda frivilligt.\n\nOm du har f\u00e5tt ett beslut om avvisning som ska genomf\u00f6ras omedelbart f\u00e5r du alltid ett \u00e5terresef\u00f6rbud i normalt tv\u00e5 \u00e5r, \u00e4ven om du l\u00e4mnar Sverige direkt.\n\nOm Migrationsverket inte tror att du kommer att l\u00e4mna Sverige frivilligt kan du f\u00e5 ett \u00e5terresef\u00f6rbud till Schengenomr\u00e5det som g\u00e4ller i upp till fem \u00e5r. Detta kan till exempel ske om du\n\u2022 har h\u00e5llit dig undan f\u00f6rut\n\u2022 har sagt att du inte t\u00e4nker l\u00e4mna Sverige\n\u2022 har anv\u00e4nt en falsk identitet eller inte hj\u00e4lpt Migrationsverket att ta reda p\u00e5 din identitet\n\u2022 medvetet har l\u00e4mnat uppgifter som inte st\u00e4mmer eller inte ber\u00e4ttat viktig information\n\u2022 har d\u00f6mts f\u00f6r brott som kan ge f\u00e4ngelse.\n\n\nOm du f\u00e5r ett \u00e5terresef\u00f6rbud av n\u00e5gon av dessa orsaker f\u00f6rlorar du den tid du hade p\u00e5 dig f\u00f6r att resa hem frivilligt och m\u00e5ste l\u00e4mna landet omedelbart."}