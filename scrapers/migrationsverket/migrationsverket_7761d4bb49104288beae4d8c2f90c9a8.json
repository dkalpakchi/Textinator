{"url": "https://www.migrationsverket.se/Privatpersoner/Besoka-Sverige/Bjuda-in-slakt-och-vanner.html", "text": "Bjuda in sl\u00e4kt och v\u00e4nner som beh\u00f6ver visum f\u00f6r att resa till Sverige\n\nDen som kommer fr\u00e5n ett land utanf\u00f6r EU kan beh\u00f6va visum f\u00f6r att bes\u00f6ka Sverige. Visum \u00e4r ett tillst\u00e5nd f\u00f6r att resa in och vara i ett land under en kortare tid. Om du ska bjuda in en sl\u00e4kting eller v\u00e4n som beh\u00f6ver visum ska du fylla i en inbjudningsblankett och skicka till den som ska bes\u00f6ka dig. Han eller hon l\u00e4mnar in inbjudningsblanketten tillsammans med sin ans\u00f6kan om visum till en svensk ambassad eller generalkonsulat.\n\nDen du vill bjuda in ska ha en inbjudan fr\u00e5n dig. Migrationsverket har en s\u00e4rskild blankett, Inbjudan inf\u00f6r ans\u00f6kan om Schengenvisering,\u00a0nummer 240011, som du ska fylla i och skicka till den du vill bjuda in.\n\nOm personen du ska bjuda in vill bes\u00f6ka dig under l\u00e4ngre tid \u00e4n 90 dagar ska du fylla i en annan blankett, Inbjudan f\u00f6r bes\u00f6k l\u00e4ngre \u00e4n 90 dagar, nummer 248011.\n\nDu ska ocks\u00e5 skicka\u00a0med\n\n\u2022 ett s\u00e4rskilt personbevis f\u00f6r \u00e4ndam\u00e5let, Inbjudan, som du best\u00e4ller fr\u00e5n Skatteverket. Personbeviset beh\u00f6ver inte ha st\u00e4mpel och underskrift av Skatteverket eller annan myndighet.\n\u2022 kopia av id-kort, passhandling eller motsvarande som visar din identitet.\n\u2022 dokument som visar uppgifter om inkomst och tillg\u00e5ngar f\u00f6r den som ska st\u00e5 f\u00f6r f\u00f6rs\u00f6rjningen under bes\u00f6ket i Sverige. Exempel p\u00e5 vilka dokument du kan skicka med hittar du i blanketten.\nDu kan inte ans\u00f6ka om visum f\u00f6r n\u00e5gon annan. Din sl\u00e4kting eller v\u00e4n m\u00e5ste sj\u00e4lv l\u00e4mna in sin ans\u00f6kan, inbjudan, kopia av pass\u00a0och personbeviset."}