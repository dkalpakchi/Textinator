{"url": "https://www.migrationsverket.se/Privatpersoner/Flytta-till-nagon-i-Sverige/Forlanga-tillstand.html", "text": "#F\u00f6rl\u00e4nga uppeh\u00e5llstillst\u00e5nd f\u00f6r att bo med n\u00e5gon i Sverige\n\n## Migrationsverket handl\u00e4gger\n\nOm du har l\u00e4mnat in en ans\u00f6kan om f\u00f6rl\u00e4ngning har du r\u00e4tt att vara kvar i Sverige tills Migrationsverket fattat sitt beslut. Du har ocks\u00e5 r\u00e4tt att forts\u00e4tta arbeta om du har haft uppeh\u00e5llstillst\u00e5nd i 6 m\u00e5nader eller mer och ans\u00f6kan \u00e4r gjord innan det nuvarande tillst\u00e5ndet g\u00e5r ut.\n\nT\u00e4nk p\u00e5 att du bara har r\u00e4tt att forts\u00e4tta arbeta under v\u00e4ntetiden om din ans\u00f6kan har kommit in till Migrationsverket innan ditt tidigare tillst\u00e5nd g\u00e5tt ut.\n\nOm du tidigare har ett beslut om avvisning eller utvisning och du ans\u00f6ker efter att ditt tidigare tillst\u00e5nd har g\u00e5tt ut kommer din ans\u00f6kan att pr\u00f6vas enligt reglerna om hinder mot verkst\u00e4llighet och d\u00e5 g\u00e4ller andra och h\u00e5rdare krav f\u00f6r att f\u00e5 tillst\u00e5nd.\n\n### Om Migrationsverket beh\u00f6ver mer information fr\u00e5n dig\n\nMigrationsverket kommer att kontakta dig om vi beh\u00f6ver fler uppgifter eller dokument fr\u00e5n dig. Du beh\u00f6ver inte kontakta Migrationsverket. Om du har ans\u00f6kt p\u00e5 webben och Migrationsverket ber dig komplettera din ans\u00f6kan ska du g\u00f6ra det via mejl. Du ska inte skicka dokument till Migrationsverket med vanlig post. Du kan l\u00e4sa mer om hur du kompletterar ditt \u00e4rende i det mejl som Migrationsverket skickar om du beh\u00f6ver skicka in mer uppgifter.\n\n### Resa utomlands under handl\u00e4ggningstiden\n\nOm du reser utomlands i samband med att ditt tillst\u00e5nd g\u00e5r ut, och du har ans\u00f6kt om f\u00f6rl\u00e4ngning, kan det bli sv\u00e5rt f\u00f6r dig att komma tillbaka till Sverige innan du har f\u00e5tt ditt nya tillst\u00e5nd beviljat. Du kan d\u00e5 beh\u00f6va v\u00e4nta p\u00e5 ditt nya beslut utanf\u00f6r Sverige. Om du av br\u00e5dskande sk\u00e4l m\u00e5ste resa tillbaka till Sverige innan dess finns det m\u00f6jlighet att ans\u00f6ka om ett nationellt visum f\u00f6r inresa. Med ett s\u00e5dant visum f\u00e5r du resa tillbaka till Sverige och d\u00e4r inv\u00e4nta ditt beslut om f\u00f6rl\u00e4ngning. Du ans\u00f6ker om visum p\u00e5 en svensk ambassad eller generalkonsulat i det land d\u00e4r du befinner dig, f\u00f6rutsatt att den myndigheten utf\u00e4rdar viseringar. Du ska vara medveten om att en s\u00e5dan ans\u00f6kan kr\u00e4ver att det finns s\u00e4rskilda sk\u00e4l att utf\u00e4rda visum och att Migrationsverket inte kan styra hur ambassaden eller konsulatet beslutar i ans\u00f6kan. Det \u00e4r d\u00e4rf\u00f6r endast i undantagsfall, och om du verkligen m\u00e5ste, som du b\u00f6r l\u00e4mna Sverige under handl\u00e4ggningstiden. Exempel p\u00e5 s\u00e4rskilda sk\u00e4l kan vara pl\u00f6tslig sjukdom, d\u00f6dsfall i familjen eller viktiga jobbrelaterade uppdrag. Ambassaden kan kr\u00e4va ett intyg om orsak till resan. Du ska ocks\u00e5 vara medveten om att ett beslut om nationellt visum inte kan \u00f6verklagas."}