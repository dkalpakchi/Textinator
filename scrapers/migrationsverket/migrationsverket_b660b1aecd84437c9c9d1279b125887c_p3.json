{"url": "https://www.migrationsverket.se/Privatpersoner/Besoka-Sverige/Affars--eller-konferensbesok.html", "text": "#Visum f\u00f6r aff\u00e4rs\n\n## S\u00e5 l\u00e4nge g\u00e4ller ett visum\n\nEtt visum g\u00e4ller f\u00f6r vistelse i Schengenl\u00e4nderna i upp till 90 dagar under en period av 180 dagar.\n\nDet st\u00e5r p\u00e5 visumm\u00e4rket som klistras in i ditt pass hur m\u00e5nga dagar du f\u00e5r vistas i Schengenl\u00e4nderna. Dagarna kan anv\u00e4ndas under den tidsperiod som framg\u00e5r av m\u00e4rket. Perioden \u00e4r oftast 15 dagar l\u00e4ngre \u00e4n antalet dagar som du f\u00e5r vistas i Schengenl\u00e4nderna. Det beror p\u00e5 att du ska ha m\u00f6jlighet att \u00e4ndra resdatum om n\u00e5got of\u00f6rutsett h\u00e4nder.\n\n### Visumet kan g\u00e4lla f\u00f6r en eller flera in- och utresor\n\nP\u00e5 visumm\u00e4rket st\u00e5r det hur m\u00e5nga g\u00e5nger du f\u00e5r resa in i och ut ur Schengenl\u00e4nderna under giltighetstiden.\n\nDet g\u00e5r att ans\u00f6ka om ett Schengenvisum som g\u00e4ller f\u00f6r flera inresor om du regelbundet bes\u00f6ker Sverige. Ett visum med flera inresor kan g\u00e4lla f\u00f6r vistelser p\u00e5 upp till 90 dagar\u00a0under de senaste\u00a0180 dagarna under maximalt fem \u00e5r.\n\n### Visumet kan g\u00e4lla f\u00f6r bara vissa l\u00e4nder\n\nOm du f\u00e5r visum kan du bes\u00f6ka \u00f6vriga Schengenl\u00e4nder.\n\nDitt visum kan i\u00a0vissa fall\u00a0g\u00e4lla f\u00f6r inresa och vistelse endast i Sverige eller i vissa Schengenl\u00e4nder, till exempel\u00a0om ditt pass inte godtas av alla Schengenl\u00e4nder.\n\n### R\u00e4kna ut din viseringstid\n\nMed hj\u00e4lp av EU:s viseringskalkylator kan du r\u00e4kna ut n\u00e4r du kan resa in i Schengenomr\u00e5det igen, och hur m\u00e5nga dagar du kan stanna.\n\n### L\u00e4ngre vistelse\n\nOm du ska bes\u00f6ka Sverige under l\u00e4ngre tid \u00e4n 90 dagar ska du ans\u00f6ka om ett uppeh\u00e5llstillst\u00e5nd f\u00f6r bes\u00f6k.\n\n## S\u00e5 h\u00e4r g\u00f6r du n\u00e4r du \u00f6verklagar\n\nOm du f\u00e5tt ett beslut du inte \u00e4r n\u00f6jd med kan du l\u00e4mna in en skriftlig \u00f6verklagan senast 3 veckor fr\u00e5n den dagen du fick beslutet. I din \u00f6verklagan ska du skriva vilket beslut du inte \u00e4r n\u00f6jd med, varf\u00f6r och hur du vill att det ska \u00e4ndras. Har du n\u00e5gra dokument som du inte l\u00e4mnat in tidigare kan du komplettera ditt \u00e4rende med dem. Din \u00f6verklagan ska l\u00e4mnas in till den ambassad eller konsulat som fattat beslutet. Ambassaden eller generalkonsulatet kontrollerar att \u00f6verklagan kommit in i r\u00e4tt tid och g\u00e5r igenom \u00e4rendet p\u00e5 nytt. Om det g\u00e5tt l\u00e4ngre tid \u00e4n\u00a0tre veckor avvisas \u00f6verklagandet och du f\u00e5r i s\u00e5dana fall l\u00e4mna in en ny ans\u00f6kan.\n\n### Om ambassaden eller generalkonsulatet \u00e4ndrar beslutet\n\nBeslutet kan \u00e4ndras om det kommer in ny information. I s\u00e5 fall blir du meddelad och ditt visum s\u00e4tts in i passet."}