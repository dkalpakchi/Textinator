{"url": "https://www.migrationsverket.se/Privatpersoner/Skydd-och-asyl-i-Sverige/Uppehallstillstand-for-gymnasiestudier.html", "text": "## Om du har f\u00e5tt ett beslut om avvisning eller utvisning\n\nDu som har f\u00e5tt ett beslut om avvisning eller utvisning kan i vissa fall ha r\u00e4tt till uppeh\u00e5llstillst\u00e5nd f\u00f6r gymnasiestudier.\n\nDu som har f\u00e5tt ett utvisningsbeslut som inte f\u00e5r genomf\u00f6ras f\u00f6re din 18-\u00e5rsdag f\u00f6r att det saknas ett ordnat mottagande i ditt hemland kan ans\u00f6ka om uppeh\u00e5llstillst\u00e5nd f\u00f6r gymnasiestudier. F\u00f6r att du ska f\u00e5 ett s\u00e5dant uppeh\u00e5llstillst\u00e5nd m\u00e5ste din f\u00f6rsta ans\u00f6kan om asyl ha inkommit den 24 november 2015 eller tidigare.\n\n### Nya gymnasielagen 1 juli till 30 september 2018\n\nMellan den\u00a01 juli\u00a0och 30 september 2018 kunde\u00a0\u00e4ven du som \u00e4r \u00f6ver 18 \u00e5r och som har f\u00e5tt ett beslut om utvisning f\u00f6r att Migrationsverket har bed\u00f6mt att du saknar skyddssk\u00e4l, ans\u00f6ka om uppeh\u00e5llstillst\u00e5nd f\u00f6r gymnasiestudier.\n\nDu som ans\u00f6kte om asyl 25 november 2015 eller senare och du som har f\u00e5tt ditt utvisningsbeslut inom 15 m\u00e5nader fr\u00e5n det att du s\u00f6kte asyl, omfattas inte av den nya gymnasielagen.\n\n## Testa om du uppfyller kraven\n\nMigrationsverket har tagit fram en guide d\u00e4r du kan testa om du har m\u00f6jlighet att f\u00e5 uppeh\u00e5llstillst\u00e5nd p\u00e5 grund av gymnasiestudier.\n\n### F\u00f6rstag\u00e5ngsans\u00f6kan\n\nDu som har ans\u00f6kt om asyl f\u00f6r f\u00f6rsta g\u00e5ngen och fortfarande v\u00e4ntar p\u00e5 beslut p\u00e5 din ans\u00f6kan beh\u00f6ver inte g\u00f6ra n\u00e5got innan Migrationsverket kontaktar dig. Vi kommer att h\u00f6ra av oss och be dig skicka in en individuell studieplan. Om du \u00e4nnu inte har haft en asylutredning kommer du att f\u00e5 fr\u00e5gan om du studerar p\u00e5 gymnasiet under utredningen. Du kan f\u00f6rbereda ditt bes\u00f6k genom att ta med dig din individuella studieplan till utredningen. Om du inte har med dig studieplanen till din asylutredning har du m\u00f6jlighet att skicka in den till Migrationsverket med post inom 14 dagar efter din utredning.\n\n### F\u00f6rl\u00e4ngningsans\u00f6kan\n\nDu som ans\u00f6ker om f\u00f6rl\u00e4ngning av ett tillf\u00e4lligt uppeh\u00e5llstillst\u00e5nd p\u00e5 grund av skyddsbehov kommer ocks\u00e5 att f\u00e5 fr\u00e5gan om du studerar p\u00e5 gymnasiet. Du har d\u00e5 m\u00f6jlighet att f\u00e5 ett l\u00e4ngre uppeh\u00e5llstillst\u00e5nd eller ett uppeh\u00e5llstillst\u00e5nd f\u00f6r gymnasiestudier.\n\n### Ans\u00f6kan enligt nya lagen 1 juli till 30 september 2018\n\nSista dagen f\u00f6r att ans\u00f6ka enligt nya lagen var 30 september 2018."}