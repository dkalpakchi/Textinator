{"url": "https://www.migrationsverket.se/Privatpersoner/Lamna-Sverige/Avslag-pa-ansokan-om-asyl.html", "text": "## St\u00f6d vid \u00e5terv\u00e4ndande\n\nBeroende p\u00e5 vilket land du kommer ifr\u00e5n kan det finnas m\u00f6jlighet till att f\u00e5 kontantst\u00f6d eller andra former av st\u00f6d som g\u00f6r det l\u00e4ttare f\u00f6r dig att etablera dig i hemlandet igen. En f\u00f6ruts\u00e4ttning f\u00f6r att kunna f\u00e5 kontantst\u00f6d \u00e4r att du \u00e5terv\u00e4nder sj\u00e4lvmant.\n\n## Om du inte f\u00f6ljer beslutet\n\nN\u00e4r beslutet har f\u00e5tt laga kraft och inte l\u00e4ngre g\u00e5r att \u00f6verklaga m\u00e5ste du l\u00e4mna Sverige. N\u00e4r tidsfristen har g\u00e5tt ut har du inte l\u00e4ngre r\u00e4tt till boende och ekonomiskt st\u00f6d fr\u00e5n Migrationsverket. Det g\u00e4ller f\u00f6r dig som \u00e4r vuxen och inte \u00e4r v\u00e5rdnadshavare till barn under 18 \u00e5r.\n\nDen som fortfarande har r\u00e4tt till ekonomiskt st\u00f6d fr\u00e5n Migrationsverket (till exempel barnfamiljer) kan f\u00e5 minskad dagers\u00e4ttning om han eller hon inte samarbetar f\u00f6r att l\u00e4mna landet.\n\nOm du inte samarbetar i ditt \u00e5terv\u00e4ndande kan Migrationsverket ta ett beslut om uppsikt eller f\u00f6rvar. Uppsikt inneb\u00e4r att du regelbundet m\u00e5ste anm\u00e4la dig hos Migrationsverket eller polisen. Om du f\u00e5r ett beslut om f\u00f6rvar f\u00e5r du bo p\u00e5 ett l\u00e5st boende i v\u00e4ntan p\u00e5 din avresa.\n\n## \u00c5terresef\u00f6rbud\n\nOm du inte l\u00e4mnar Sverige inom den tid som st\u00e5r i beslutet kan du f\u00e5 ett \u00e5terresef\u00f6rbud som inneb\u00e4r att du inte f\u00e5r \u00e5terv\u00e4nda till n\u00e5got av Schengenl\u00e4nderna eller Rum\u00e4nien, Bulgarien och Kroatien. \u00c5terresef\u00f6rbudet g\u00e4ller i ett \u00e5r.\n\nOm du har f\u00e5tt ett beslut om avvisning som ska genomf\u00f6ras omedelbart f\u00e5r du alltid ett \u00e5terresef\u00f6rbud i normalt minst tv\u00e5 \u00e5r, \u00e4ven om du l\u00e4mnar Sverige direkt.\n\n### \u00c5terresef\u00f6rbud av andra sk\u00e4l\n\nOm Migrationsverket inte tror att du kommer att l\u00e4mna Sverige frivilligt kan du f\u00e5 ett \u00e5terresef\u00f6rbud till Schengenomr\u00e5det som g\u00e4ller i upp till fem \u00e5r. Detta kan till exempel ske om du\n\n\n* har h\u00e5llit dig undan f\u00f6rut\n* har sagt att du inte t\u00e4nker l\u00e4mna Sverige\n* har anv\u00e4nt en falsk identitet eller inte hj\u00e4lpt Migrationsverket att ta reda p\u00e5 din identitet\n* medvetet har l\u00e4mnat uppgifter som inte st\u00e4mmer eller inte ber\u00e4ttat viktig information\n* har d\u00f6mts f\u00f6r brott som kan ge f\u00e4ngelse.\n\n\nOm du f\u00e5r ett \u00e5terresef\u00f6rbud av n\u00e5gon av dessa orsaker f\u00f6rlorar du den tid du hade p\u00e5 dig f\u00f6r att resa hem frivilligt och m\u00e5ste l\u00e4mna landet omedelbart.\n\nOm du f\u00f6rlorar din tid f\u00f6r frivillig hemresa inneb\u00e4r det att du ocks\u00e5 mister din r\u00e4tt till boende och ekonomiskt st\u00f6d fr\u00e5n Migrationsverket, om du inte har barn under 18 \u00e5r."}