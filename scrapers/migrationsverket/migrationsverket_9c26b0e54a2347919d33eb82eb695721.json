{"url": "https://www.migrationsverket.se/Privatpersoner/Flytta-till-nagon-i-Sverige/Foralder-eller-annan-familjemedlem.html", "text": "Uppeh\u00e5llstillst\u00e5nd f\u00f6r f\u00f6r\u00e4lder eller annan familjemedlem\n\nOm du \u00e4r medborgare i ett land utanf\u00f6r EU och vill flytta till en familjemedlem i Sverige beh\u00f6ver du uppeh\u00e5llstillst\u00e5nd. Du kan i undantagsfall f\u00e5 uppeh\u00e5llstillst\u00e5nd f\u00f6r att flytta till en familjemedlem i Sverige som inte \u00e4r eller ska bli din make, maka, sambo. Det kan g\u00e4lla till exempel barn \u00f6ver 18 \u00e5r och f\u00f6r\u00e4ldrar till ett vuxet barn som bor i Sverige. \u00c4ven f\u00f6r\u00e4ldrar som vill flytta till ett minder\u00e5rigt barn har m\u00f6jlighet att f\u00e5 uppeh\u00e5llstillst\u00e5nd. Familjemedlemmen i Sverige ska ha f\u00e5tt permanent uppeh\u00e5llstillst\u00e5nd.\n\nOm du \u00e4r f\u00f6r\u00e4lder till ett barn under 18 \u00e5r som bor i Sverige kan du ans\u00f6ka om uppeh\u00e5llstillst\u00e5nd med anknytning till barnet. Ni ska tidigare ha bott tillsammans och avsikten \u00e4r att ni ska bo tillsammans i Sverige. Ans\u00f6kan bed\u00f6ms ofta enligt samma regler som f\u00f6r de som ans\u00f6ker med anknytning till en annan familjemedlem.\n\nF\u00f6r att du som f\u00f6r\u00e4lder ska kunna f\u00e5 uppeh\u00e5llstillst\u00e5nd till ett ensamkommande barn under 18 \u00e5r kr\u00e4vs det oftast att barnet har f\u00e5tt uppeh\u00e5llstillst\u00e5nd i Sverige p\u00e5 grund av asylsk\u00e4l.\n\nDu kan i undantagsfall f\u00e5 uppeh\u00e5llstillst\u00e5nd f\u00f6r att flytta till en annan familjemedlem i Sverige som du har bott tillsammans med i hemlandet. Det kan till exempel vara om du \u00e4r \u00f6ver 18 \u00e5r och dina f\u00f6r\u00e4ldrar \u00e4r bosatta h\u00e4r.\n\nNi ska kunna visa att ni har bott tillsammans omedelbart innan din familjemedlem flyttade till Sverige och att ni redan i hemlandet var socialt och k\u00e4nslom\u00e4ssigt beroende av varandra, och att det d\u00e4rf\u00f6r \u00e4r sv\u00e5rt f\u00f6r er att leva \u00e5tskilda.\n\nAns\u00f6kan ska l\u00e4mnas in s\u00e5 fort som m\u00f6jligt efter att din familjemedlem flyttade till Sverige och fick permanent uppeh\u00e5llstillst\u00e5nd. I regel \u00e4r det inte m\u00f6jligt att f\u00e5 uppeh\u00e5llstillst\u00e5nd om ans\u00f6kan g\u00f6rs efter l\u00e5ng tid eller om beroendet mellan er har uppst\u00e5tt efter att din familjemedlem flyttade till Sverige.\n\nDen person som du ska bo med i Sverige m\u00e5ste kunna f\u00f6rs\u00f6rja er b\u00e5da. Han eller hon ska ocks\u00e5 ha en bostad av tillr\u00e4cklig storlek och standard som ni kan bo tillsammans i n\u00e4r du flyttar till Sverige. Kravet p\u00e5 f\u00f6rs\u00f6rjning och bostad g\u00e4ller inte barn under 18 \u00e5r. Det inneb\u00e4r att om du ska flytta till ditt barn som bor i Sverige finns det inget krav p\u00e5 att barnet ska kunna f\u00f6rs\u00f6rja dig.\n\nJovan fr\u00e5n Serbien har bott i Sverige i tio \u00e5r och har permanent uppeh\u00e5llstillst\u00e5nd. I Serbien bodde Jovan tillsammans med sina f\u00f6r\u00e4ldrar som han ocks\u00e5 f\u00f6rs\u00f6rjde. Nu har f\u00f6r\u00e4ldrarna blivit gamla och sjuka och har sv\u00e5rt att klara sig p\u00e5 egen hand trots att Jovan skickar pengar varje m\u00e5nad. Jovan och hans f\u00f6r\u00e4ldrar \u00f6nskar att f\u00f6r\u00e4ldrarna kunde flytta till Sverige och bo med Jovan s\u00e5 att han kunde ta hand om dem.\n\nF\u00f6r\u00e4ldrarna ans\u00f6ker om uppeh\u00e5llstillst\u00e5nd f\u00f6r att flytta till Jovan i Sverige. De bes\u00f6ker den svenska ambassaden i Belgrad f\u00f6r intervju. N\u00e4r beslutet kommer f\u00e5r de reda p\u00e5 att de inte kan f\u00e5 uppeh\u00e5llstillst\u00e5nd f\u00f6r att flytta till Jovan eftersom det har g\u00e5tt f\u00f6r l\u00e5ng tid sedan de bodde tillsammans i hemlandet. Att de nu har f\u00e5tt sv\u00e5rt att klara sig sj\u00e4lva \u00e4r inte tillr\u00e4ckligt starka sk\u00e4l f\u00f6r att f\u00e5 uppeh\u00e5llstillst\u00e5nd i Sverige.\n\nDet g\u00e4ller \u00e4ven dig som ans\u00f6ker om att bo tillsammans med n\u00e5got som du har bott tillsammans med i mindre \u00e4n tv\u00e5 \u00e5r."}