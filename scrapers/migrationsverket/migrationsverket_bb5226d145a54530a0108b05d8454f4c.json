{"url": "https://www.migrationsverket.se/Privatpersoner/Skydd-och-asyl-i-Sverige/Forlanga-tillstand.html", "text": "F\u00f6rl\u00e4nga uppeh\u00e5llstillst\u00e5nd enligt den tillf\u00e4lliga lagen\n\nDu som tidigare har s\u00f6kt asyl eller \u00e4r familjemedlem till n\u00e5gon som tidigare har s\u00f6kt asyl och f\u00e5tt ett tidsbegr\u00e4nsat uppeh\u00e5llstillst\u00e5nd enligt den tillf\u00e4lliga lagen m\u00e5ste ans\u00f6ka om f\u00f6rl\u00e4ngning av ditt uppeh\u00e5llstillst\u00e5nd om du vill stanna i Sverige.\n\nDen h\u00e4r informationen g\u00e4ller dig som har ett tidsbegr\u00e4nsat uppeh\u00e5llstillst\u00e5nd enligt den tillf\u00e4lliga lagen d\u00e4rf\u00f6r att\n\u2022 du beh\u00f6ver skydd (asyl)\n\u2022 du studerar p\u00e5 gymnasial niv\u00e5\n\u2022 du har s\u00e4rskilt eller synnerligen \u00f6mmande omst\u00e4ndigheter\n\u2022 det finns tillf\u00e4lligt verkst\u00e4llighetshinder\n\u2022 du \u00e4r familjemedlem till n\u00e5gon som har f\u00e5tt uppeh\u00e5llstillst\u00e5nd av skyddssk\u00e4l (asyl).\n\n\nF\u00f6r att kunna ans\u00f6ka om f\u00f6rl\u00e4ngt uppeh\u00e5llstillst\u00e5nd p\u00e5 webben beh\u00f6ver du en personlig kod. Du f\u00e5r koden i ett brev som du f\u00e5r fr\u00e5n Migrationsverket tre m\u00e5nader innan ditt uppeh\u00e5llstillst\u00e5nd slutar g\u00e4lla.\n\nMigrationsverket skickar koden till din folkbokf\u00f6ringsadress. Kom d\u00e4rf\u00f6r ih\u00e5g att meddela Skatteverket om du byter bostadsadress. Du beh\u00f6ver ocks\u00e5 ditt beteckningsnummer som finns p\u00e5 beslut och brev fr\u00e5n Migrationsverket.\n\nDet \u00e4r viktigt att du ans\u00f6ker om f\u00f6rl\u00e4ngning innan ditt tidsbegr\u00e4nsade uppeh\u00e5llstillst\u00e5nd slutar g\u00e4lla, men inte tidigare \u00e4n tre m\u00e5nader innan det g\u00e5r ut.\n\nOm ni \u00e4r flera i familjen vars tillst\u00e5nd slutar g\u00e4lla ungef\u00e4r samtidigt ska ni ans\u00f6ka om f\u00f6rl\u00e4ngning samtidigt. Om ni ans\u00f6ker per post ska ni fylla i en ans\u00f6kningsblankett f\u00f6r varje familjemedlem och posta dem i ett gemensamt kuvert till Migrationsverket.\n\nOm du inte ans\u00f6ker om f\u00f6rl\u00e4ngning innan ditt uppeh\u00e5llstillst\u00e5nd slutar g\u00e4lla f\u00e5r du inte arbeta medan du v\u00e4ntar p\u00e5 ett beslut. Du riskerar ocks\u00e5 att f\u00f6rlora vissa f\u00f6rm\u00e5ner, till exempel etableringsst\u00f6d, studiebidrag eller f\u00f6r\u00e4ldrapenning.\n\nI din ans\u00f6kan ber\u00e4ttar du varf\u00f6r du vill ans\u00f6ka om f\u00f6rl\u00e4ngt uppeh\u00e5llstillst\u00e5nd. F\u00f6r att din ans\u00f6kan ska bli komplett beh\u00f6ver du i m\u00e5nga fall skicka in bilagor, det vill s\u00e4ga ytterligare blanketter eller dokument som visar att du uppfyller kraven. Vilka bilagor du ska skicka in beror p\u00e5 varf\u00f6r du vill bo kvar i Sverige. Eftersom du kan ha flera olika sk\u00e4l till att vilja stanna i Sverige kan du skicka med flera bilagor. Bilagorna m\u00e5ste skickas per post till Migrationsverket. Det g\u00e4ller \u00e4ven dig som ans\u00f6ker om f\u00f6rl\u00e4ngt uppeh\u00e5llstillst\u00e5nd p\u00e5 webben. Det tar l\u00e4ngre tid att handl\u00e4gga din ans\u00f6kan om vi m\u00e5ste p\u00e5minna dig om att skicka in dina bilagor.\n\nDu kan ans\u00f6ka om f\u00f6rl\u00e4ngning av ditt uppeh\u00e5llstillst\u00e5nd om\n\u2022 du beh\u00f6ver skydd (asyl)\n\u2022 du kan f\u00f6rs\u00f6rja dig sj\u00e4lv som anst\u00e4lld eller egen f\u00f6retagare i Sverige\n\u2022 du \u00e4r familjemedlem till en person som \u00e4r bosatt i Sverige\n\u2022 du studerar p\u00e5 gymnasial niv\u00e5\n\u2022 du beh\u00f6ver stanna i Sverige av h\u00e4lsosk\u00e4l.\n\n\nKlicka p\u00e5 rubrikerna f\u00f6r att l\u00e4sa mer om vilka bilagor du beh\u00f6ver skicka in beroende p\u00e5 vilka sk\u00e4l du har.\n\nOm du vill stanna i Sverige d\u00e4rf\u00f6r att du beh\u00f6ver skydd (asyl) m\u00e5ste du svara p\u00e5 om du har samma sk\u00e4l som tidigare eller om du har nya sk\u00e4l som du inte har ber\u00e4ttat om.\n\nOm du har samma sk\u00e4l som tidigare beh\u00f6ver du inte ber\u00e4tta om dem igen. Migrationsverket k\u00e4nner till vilka sk\u00e4l du har ber\u00e4ttat om tidigare.\n\nDu beh\u00f6ver inte skicka in n\u00e5gra bilagor f\u00f6r att visa vilka skyddssk\u00e4l du har. Om du endast vill ans\u00f6ka om f\u00f6rl\u00e4ngning d\u00e4rf\u00f6r att du beh\u00f6ver skydd i Sverige r\u00e4cker det att fylla i webbans\u00f6kan eller ans\u00f6kningsblanketten. Du kan dock beh\u00f6va skicka in bilagor om du har kryssat f\u00f6r att du har flera sk\u00e4l f\u00f6r att ans\u00f6ka om f\u00f6rl\u00e4ngning.\n\nOm du anger att du har nya sk\u00e4l kommer vi att kontakta dig f\u00f6r att f\u00e5 veta mer om varf\u00f6r du beh\u00f6ver skydd. Nya skyddssk\u00e4l kan vara att det till exempel har h\u00e4nt n\u00e5got efter att du ans\u00f6kte om asyl, n\u00e5got som du inte har ber\u00e4ttat om f\u00f6r Migrationsverket eller domstolen.\n\nDu kan ans\u00f6ka om f\u00f6rl\u00e4ngt uppeh\u00e5llstillst\u00e5nd d\u00e4rf\u00f6r att du kan f\u00f6rs\u00f6rja dig sj\u00e4lv som anst\u00e4lld eller egen f\u00f6retagare. Om du uppfyller alla krav kan du f\u00e5 permanent uppeh\u00e5llstillst\u00e5nd. Du kan r\u00e4kna ihop dina inkomster fr\u00e5n flera anst\u00e4llningar, eller fr\u00e5n anst\u00e4llning och eget f\u00f6retag. Om du inte uppfyller alla krav f\u00f6r att f\u00e5 permanent uppeh\u00e5llstillst\u00e5nd p\u00e5 grund av ditt arbete kan du \u00e4nd\u00e5 f\u00e5 f\u00f6rl\u00e4ngt uppeh\u00e5llstillst\u00e5nd av andra sk\u00e4l som du anger i din ans\u00f6kan.\n\nF\u00f6r att ans\u00f6ka ska du, f\u00f6rutom webbans\u00f6kan eller ans\u00f6kningsblanketten, skicka in blanketten Uppgifter om f\u00f6rs\u00f6rjning, nummer 202011. Det st\u00e5r p\u00e5 blankett vilka andra bilagor du kan beh\u00f6va skicka in. Om du \u00e4r anst\u00e4lld m\u00e5ste du skicka in ditt anst\u00e4llningsavtal.\n\nOm du har uppeh\u00e5llstillst\u00e5nd f\u00f6r att du \u00e4r make/maka eller sambo till en person med tidsbegr\u00e4nsat uppeh\u00e5llstillst\u00e5nd enligt den tillf\u00e4lliga lagen kan du f\u00e5 f\u00f6rl\u00e4ngt uppeh\u00e5llstillst\u00e5nd om ni fortfarande lever tillsammans. N\u00e4r vi handl\u00e4gger din ans\u00f6kan kommer vi att kontrollera att ni \u00e4r folkbokf\u00f6rda p\u00e5 samma adress.\n\nDu m\u00e5ste d\u00e4rf\u00f6r skicka in bilagan\n\u2022 F\u00f6rs\u00e4kran om samlevnad, blankett nummer 242011B\n\n\nNi ska fylla i blanketten tillsammans och ni ska b\u00e5da skriva under den.\n\nDu beh\u00f6ver inte skicka in denna bilaga f\u00f6r barn under 18 \u00e5r. F\u00f6r barn r\u00e4cker det att skicka in ans\u00f6kningsblanketten eller g\u00f6ra en webbans\u00f6kan. Migrationsverket anv\u00e4nder information i era tidigare ans\u00f6kningar, eller Skatteverkets folkbokf\u00f6ringsregister, f\u00f6r att bekr\u00e4fta att ni \u00e4r en familj.\n\nDu kan ocks\u00e5 ans\u00f6ka om f\u00f6rl\u00e4ngt uppeh\u00e5llstillst\u00e5nd d\u00e4rf\u00f6r att du har en ny familjerelation. Det g\u00e4ller b\u00e5de dig som hittills har haft uppeh\u00e5llstillst\u00e5nd i Sverige d\u00e4rf\u00f6r att du har skyddssk\u00e4l, och dig som hittills har haft uppeh\u00e5llstillst\u00e5nd p\u00e5 grund av anknytning till en person i Sverige.\n\nMed ny familjerelation menas att du har tr\u00e4ffat n\u00e5gon som du har gift dig eller blivit sambo med i Sverige. Migrationsverket beh\u00f6ver veta mer om den personen och om er relation och d\u00e4rf\u00f6r ska du skicka in dessa bilagor:\n\u2022 Kopia av de sidor i ditt pass som visar din identitet och passets giltighetstid\n\u2022 Fr\u00e5geformul\u00e4r om nyetablerade f\u00f6rh\u00e5llanden (f\u00f6rl\u00e4ngning), blankett nummer T78\n\n\nDet \u00e4r personen som du \u00e4r gift eller sambo med som ska svara p\u00e5 fr\u00e5geformul\u00e4ret.\n\nOm du vill ans\u00f6ka om f\u00f6rl\u00e4ngning d\u00e4rf\u00f6r att du har f\u00e5tt ett barn som \u00e4r svensk medborgare eller har permanent uppeh\u00e5llstillst\u00e5nd ska du skicka in bilagan\n\u2022 Familjeuppgifter, blankett nummer 238011\n\n\nObservera att du inte ska anv\u00e4nda n\u00e5gon av de webbans\u00f6kningar som finns p\u00e5 sidorna under rubriken \u201dFlytta till n\u00e5gon i Sverige\u201d.Hela familjen ska ans\u00f6ka om f\u00f6rl\u00e4ngning av sina uppeh\u00e5llstillst\u00e5nd p\u00e5 samma s\u00e4tt. Det g\u00e4ller b\u00e5de den som tidigare har s\u00f6kt asyl och de som kom till Sverige senare f\u00f6r att \u00e5terf\u00f6renas med familjemedlemmar som hade s\u00f6kt asyl.\n\u2022 Om ni har f\u00e5tt ett brev med en kod kan ni ans\u00f6ka om f\u00f6rl\u00e4ngning p\u00e5 webben. Alla familjemedlemmar ska ha en egen kod och ni g\u00f6r en webbans\u00f6kan per person.\n\u2022 Om ni inte kan ans\u00f6ka p\u00e5 webben m\u00e5ste ni skicka in en ans\u00f6kningsblankett f\u00f6r varje familjemedlem. Skicka g\u00e4rna hela familjens blanketter i samma kuvert.\n\n\nDu som har ett uppeh\u00e5llstillst\u00e5nd f\u00f6r studier p\u00e5 gymnasial niv\u00e5 kan ans\u00f6ka om f\u00f6rl\u00e4ngt uppeh\u00e5llstillst\u00e5nd. Det g\u00e4ller b\u00e5de dig som har ett l\u00e4ngre uppeh\u00e5llstillst\u00e5nd d\u00e4rf\u00f6r att du studerar p\u00e5 gymnasial niv\u00e5 samtidigt som du har andra sk\u00e4l, och dig som har ett 13 m\u00e5nader l\u00e5ngt uppeh\u00e5llstillst\u00e5nd f\u00f6r att l\u00e4sa p\u00e5 ett introduktionsprogram. Det g\u00e4ller \u00e4ven dig som har uppeh\u00e5llstillst\u00e5nd enligt 16 f \u00a7 tillf\u00e4lliga lagen (den s\u00e5 kallade nya gymnasielagen).\n\nDu som har tillst\u00e5nd enligt den s\u00e5 kallade nya gymnasielagen m\u00e5ste visa att du har p\u00e5b\u00f6rjat dina studier innan ditt nuvarande tillst\u00e5nd slutar g\u00e4lla f\u00f6r att kunna ans\u00f6ka om f\u00f6rl\u00e4ngt uppeh\u00e5llstillst\u00e5nd f\u00f6r studier p\u00e5 gymnasial niv\u00e5. I ans\u00f6kan ska du kryssa f\u00f6r att du vill ans\u00f6ka om f\u00f6rl\u00e4ngt uppeh\u00e5llstillst\u00e5nd d\u00e4rf\u00f6r att du studerar p\u00e5 gymnasial niv\u00e5.\n\nDu som \u00e4ven har andra sk\u00e4l f\u00f6r uppeh\u00e5llstillst\u00e5nd, och fick ett l\u00e4ngre tillst\u00e5nd d\u00e4rf\u00f6r att du studerar p\u00e5 gymnasial niv\u00e5, kan ans\u00f6ka om f\u00f6rl\u00e4ngning om du inte hinner l\u00e4sa f\u00e4rdigt din utbildning. Du kan kryssa f\u00f6r flera sk\u00e4l samtidigt.\n\nDu som inte har uppeh\u00e5llstillst\u00e5nd f\u00f6r studier p\u00e5 gymnasial niv\u00e5, men har b\u00f6rjat studera under din tid i Sverige kan ocks\u00e5 v\u00e4lja detta alternativ n\u00e4r du ans\u00f6ker om f\u00f6rl\u00e4ngning av ditt uppeh\u00e5llstillst\u00e5nd. Du kan d\u00e5 ha r\u00e4tt till ett l\u00e4ngre uppeh\u00e5llstillst\u00e5nd f\u00f6r att du ska ha m\u00f6jlighet att l\u00e4sa f\u00e4rdigt din utbildning. Du kan kryssa f\u00f6r b\u00e5de skyddsbehov och gymnasiestudier som sk\u00e4l till varf\u00f6r du vill stanna i Sverige.\n\nOm du ans\u00f6ker om uppeh\u00e5llstillst\u00e5nd p\u00e5 grund av studier p\u00e5 gymnasial niv\u00e5 ska du skicka in bilagor som visar att du studerar och n\u00e4r studierna ska vara klara. Du f\u00e5r dessa dokument fr\u00e5n din skola. Du ska skicka in\n\u2022 individuell studieplan, eller\n\u2022 planeringsdokument fr\u00e5n Komvux eller folkh\u00f6gskola.\n\n\nN\u00e4r du har studerat f\u00e4rdigt kan du ha r\u00e4tt till upp till sex m\u00e5naders uppeh\u00e5llstillst\u00e5nd efter fullf\u00f6ljd utbildning f\u00f6r att s\u00f6ka arbete. F\u00f6r att f\u00e5 det ska du skicka in dokument fr\u00e5n din skola som visar att du har fullf\u00f6ljt, eller kommer att fullf\u00f6lja, din utbildning.\n\nAsyls\u00f6kande kan i undantagsfall f\u00e5 uppeh\u00e5llstillst\u00e5nd trots att de inte beh\u00f6ver skydd mot f\u00f6rf\u00f6ljelse. Det kr\u00e4vs s\u00e4rskilda omst\u00e4ndigheter som inneb\u00e4r att ett beslut att neka uppeh\u00e5llstillst\u00e5nd skulle strida mot Sveriges internationella \u00e5taganden. Det kan till exempel handla om personer med ett synnerligen allvarligt h\u00e4lsotillst\u00e5nd.\n\nOm du s\u00f6ker uppeh\u00e5llstillst\u00e5nd p\u00e5 grund av din h\u00e4lsa ska du skicka in\n\u2022 L\u00e4karintyg, blankett nummer 244011\n\n\nVart du ska skicka dina blanketter och bilagor beror p\u00e5 var du bor. Anv\u00e4nd ditt postnummer f\u00f6r att f\u00e5 veta vilken adress du ska anv\u00e4nda.\n\nEfter en vecka kommer du att f\u00e5 ett brev med en bekr\u00e4ftelse p\u00e5 att Migrationsverket har tagit emot din ans\u00f6kan. Det \u00e4r inte alla som har ans\u00f6kt om f\u00f6rl\u00e4ngt uppeh\u00e5llstillst\u00e5nd som beh\u00f6ver bes\u00f6ka Migrationsverket f\u00f6r en intervju. Vi kommer att kontakta dig om vi beh\u00f6ver mer information. Det kan h\u00e4nda att vi beh\u00f6ver tr\u00e4ffa dig f\u00f6r att st\u00e4lla fr\u00e5gor, till exempel om du har uppgett i din ans\u00f6kan att du har nya asylsk\u00e4l. Vi kan ocks\u00e5 be dig skicka in kompletterande uppgifter per brev.\n\nN\u00e4r Migrationsverket har fattat beslut skickar vi ett brev hem till dig. Det vanligaste \u00e4r att vi anv\u00e4nder oss av s\u00e5 kallad f\u00f6renklad delgivning som inneb\u00e4r att vi skickar beslutet med post hem till dig. I vissa fall f\u00e5r du en kallelse d\u00e4r vi ber dig komma till ett m\u00f6te vid Migrationsverket f\u00f6r att en handl\u00e4ggare ska ber\u00e4tta f\u00f6r dig om beslutet.\n\nF\u00f6r att kunna skicka brev och kallelser hem till dig anv\u00e4nder Migrationsverket i f\u00f6rsta hand din folkbokf\u00f6ringsadress som vi f\u00e5r fr\u00e5n Skatteverket. D\u00e4rf\u00f6r \u00e4r det viktigt att du meddelar Skatteverket om du flyttar. Migrationsverket kan inte \u00e4ndra din folkbokf\u00f6ringsadress.\n\nOm du f\u00e5r f\u00f6rl\u00e4ngt uppeh\u00e5llstillst\u00e5nd beh\u00f6ver du ett nytt uppeh\u00e5llstillst\u00e5ndskort. D\u00e5 beh\u00f6ver du boka tid f\u00f6r att l\u00e4mna fingeravtryck och bli fotograferad s\u00e5 att Migrationsverket kan tillverka ett nytt uppeh\u00e5llstillst\u00e5ndskort \u00e5t dig. Boka en tid f\u00f6r varje familjemedlem som beh\u00f6ver ett nytt uppeh\u00e5llstillst\u00e5ndskort.\n\nBeslutet inneh\u00e5ller oftast tv\u00e5 delar. I den f\u00f6rsta delen bed\u00f6mer Migrationsverket om du beh\u00f6ver skydd och vad det beror p\u00e5 (om du har uppgett i din ans\u00f6kan att du beh\u00f6ver skydd). Om Migrationsverket bed\u00f6mer att du beh\u00f6ver skydd f\u00e5r du en skyddsstatusf\u00f6rklaring, antingen som flykting eller som alternativt skyddsbeh\u00f6vande. Den andra delen av beslutet s\u00e4ger om du har r\u00e4tt till uppeh\u00e5llstillst\u00e5nd och hur l\u00e5ngt det ska vara.\n\nOm du inte h\u00e5ller med om beslutet kan du \u00f6verklaga. Du kan \u00f6verklaga om du inte f\u00e5r uppeh\u00e5llstillst\u00e5nd, eller om du inte f\u00e5r den skyddsstatusf\u00f6rklaring som du vill ha. Du kan inte \u00f6verklaga att du f\u00e5r ett tidsbegr\u00e4nsat uppeh\u00e5llstillst\u00e5nd.\n\nHur l\u00e5ngt tillst\u00e5nd du f\u00e5r beror p\u00e5 flera olika saker. Det vanligaste \u00e4r att du f\u00e5r ett nytt tidsbegr\u00e4nsat uppeh\u00e5llstillst\u00e5nd som g\u00e4ller i tv\u00e5 eller tre \u00e5r. Hur l\u00e5ngt tillst\u00e5nd du f\u00e5r beror p\u00e5 om du har flyktingstatus (tre \u00e5r) eller status som alternativt skyddsbeh\u00f6vande (tv\u00e5 \u00e5r). Om du \u00e4r familjemedlem till en person som kom till Sverige som asyls\u00f6kande f\u00e5r du vanligen lika l\u00e5ngt uppeh\u00e5llstillst\u00e5nd som den personen f\u00e5r. Tillst\u00e5ndets l\u00e4ngd kan i vissa fall bli kortare om du har beg\u00e5tt brott.\n\nOm du l\u00e4ser p\u00e5 gymnasial niv\u00e5 kan du f\u00e5 ett uppeh\u00e5llstillst\u00e5nd med l\u00e4ngre giltighetstid om du beh\u00f6ver det f\u00f6r att bli f\u00e4rdig med din utbildning. Du kan ocks\u00e5 f\u00e5 ett kortare tillst\u00e5nd om du har tillst\u00e5nd p\u00e5 grund av studier p\u00e5 gymnasial niv\u00e5, och du har mindre \u00e4n tv\u00e5 \u00e5r kvar p\u00e5 din gymnasieutbildning. Efter avslutad utbildning kan du ha r\u00e4tt till uppeh\u00e5llstillst\u00e5nd i upp till sex m\u00e5nader f\u00f6r att s\u00f6ka arbete.\n\nOm du visar att du kan f\u00f6rs\u00f6rja dig sj\u00e4lv som anst\u00e4lld eller egen f\u00f6retagare kan du f\u00e5 permanent uppeh\u00e5llst\u00e5nd. Det g\u00e4ller \u00e4ven dina familjemedlemmar som har tillst\u00e5nd som anh\u00f6riga till dig och som ans\u00f6ker om f\u00f6rl\u00e4ngning tillsammans med dig.\n\nStatsl\u00f6sa personer som \u00e4r f\u00f6dda i Sverige och har uppeh\u00e5llstillst\u00e5nd enligt den tillf\u00e4lliga lagen kan under vissa omst\u00e4ndigheter f\u00e5 permanent uppeh\u00e5llstillst\u00e5nd. Det kr\u00e4vs att du \u00e4r statsl\u00f6s sedan f\u00f6dseln, att du inte har fyllt 21 \u00e4nnu, och att du har bott i Sverige en viss tid.\n\nOm du inte kan ans\u00f6ka p\u00e5 webben fyller du i blanketten Ans\u00f6kan om f\u00f6rl\u00e4ngning av uppeh\u00e5llstillst\u00e5nd, blankett nummer 200011 (finns bara p\u00e5 svenska). Du kan fylla i blanketten p\u00e5 datorn innan du skriver ut den, eller skriva ut den f\u00f6rst och fylla i f\u00f6r hand. Om du inte har en egen skrivare kan du f\u00e5 hj\u00e4lp att skriva ut blanketten p\u00e5 n\u00e4rmaste bibliotek.\n\nAlla familjemedlemmar m\u00e5ste ha en egen blankett, \u00e4ven barn. Alla familjemedlemmar som har tidsbegr\u00e4nsade uppeh\u00e5llstillst\u00e5nd ska ans\u00f6ka om f\u00f6rl\u00e4ngning av sina uppeh\u00e5llstillst\u00e5nd samtidigt. Det g\u00e4ller b\u00e5de den som tidigare har ans\u00f6kt om asyl, och den som kom till Sverige senare f\u00f6r att \u00e5terf\u00f6renas med familjemedlemmar som har s\u00f6kt asyl och f\u00e5tt ett tidsbegr\u00e4nsat uppeh\u00e5llstillst\u00e5nd.\n\nKom ih\u00e5g att skriva under din blankett. V\u00e5rdnadshavare skriver under barnens blanketter.\n\nSkicka blanketter och bilagor till det kontor som ligger n\u00e4rmast d\u00e4r du bor, eller som \u00e4r l\u00e4ttast f\u00f6r dig att resa till om vi beh\u00f6ver tr\u00e4ffa dig. Skicka g\u00e4rna hela familjens ans\u00f6kningar i samma kuvert."}