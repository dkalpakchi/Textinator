{"url": "https://www.migrationsverket.se/Privatpersoner/Studera-i-Sverige/Andra-studier.html", "text": "## Din familj kan f\u00e5 tillst\u00e5nd i vissa fall\n\nDin familj kan f\u00e5 tillst\u00e5nd f\u00f6r samma tid som du om du ska studera n\u00e5got av detta:\n\u2022 Religi\u00f6sa studier\n\u2022 Kompletteringsutbildningar f\u00f6r yrkeslegitimation\n\u2022 F\u00f6rutbildningar\n\u2022 Spr\u00e5kstudier\n\u2022 Folkh\u00f6gskolestudier\n\u2022 Uppdragsutbildningar och liknande utbildningar\n\u2022 Yrkesinriktade utbildningar\n\u2022 Studier vid WMU\n\u2022 Konst- och kulturutbildningar.\n\nSom familjemedlem r\u00e4knas maka, make, sambo, registrerad partner och ogifta barn under 18 \u00e5r.\n\nF\u00f6r att din familj ska kunna f\u00e5 tillst\u00e5nd kr\u00e4vs att\n\u2022 familjens f\u00f6rs\u00f6rjning \u00e4r tryggad under hela den planerade tiden i Sverige\n\u2022 de har giltiga pass.\n\nF\u00f6rs\u00f6rjningskravet under hela vistelsetiden \u00e4r 3\u00a0500 kronor per m\u00e5nad f\u00f6r maka, make, sambo eller registrerad partner och 2\u00a0100 kronor per m\u00e5nad f\u00f6r varje barn.\n\nDu ska skicka med\n\u2022 kopior av de sidor i dina familjemedlemmars pass som visar personuppgifter, foto, namnteckning, passnummer, utf\u00e4rdandeland, giltighetstid och om de har tillst\u00e5nd att bo i andra l\u00e4nder \u00e4n sitt hemland. Om deras pass \u00e4r p\u00e5 v\u00e4g att g\u00e5 ut b\u00f6r de f\u00f6rl\u00e4nga det eftersom de inte kan f\u00e5 tillst\u00e5nd f\u00f6r l\u00e4ngre tid \u00e4n deras pass \u00e4r giltigt\n\u2022 dokument, exempelvis kontoutdrag fr\u00e5n bank, som styrker att deras f\u00f6rs\u00f6rjning \u00e4r tryggad\n\u2022 kopia av vigselbevis, \u00e4ktenskapsbevis eller motsvarande (g\u00e4ller gifta par och registrerad partner)\n\u2022 folkbokf\u00f6ringsbevis, hyreskontrakt, k\u00f6pebevis f\u00f6r bostad eller andra dokument som visar att ni har bott tillsammans (g\u00e4ller sambor)\n\u2022 f\u00f6delseattest eller f\u00f6delsebevis f\u00f6r barn d\u00e4r f\u00f6r\u00e4ldrarnas namn framg\u00e5r\n\u2022 medgivande fr\u00e5n den andra v\u00e5rdnadshavaren f\u00f6r barn under 18 \u00e5r, om den andra v\u00e5rdnadshavaren inte f\u00f6ljer med till Sverige, eller bevis om ensam v\u00e5rdnad. Det kan till exempel vara domstolsbeslut, eller d\u00f6dsbevis om den andra f\u00f6r\u00e4ldern \u00e4r avliden. Av medgivandet b\u00f6r framg\u00e5 om barnet har till\u00e5telse att vistas i Sverige under den tid du t\u00e4nker vistas h\u00e4r. Vid gemensam v\u00e5rdnad ska kopia av den andra v\u00e5rdnadshavarens pass eller annan identitetshandling ocks\u00e5 bifogas\n\u2022 adoptionshandlingar om barnet \u00e4r adopterat."}