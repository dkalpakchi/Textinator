{"url": "https://www.migrationsverket.se/Privatpersoner/Studera-i-Sverige/Universitet-och-hogskola.html", "text": "# Studera p\u00e5 universitet och h\u00f6gskola\n\nOm du ska studera p\u00e5 ett universitet eller en h\u00f6gskola i Sverige under l\u00e4ngre tid \u00e4n tre m\u00e5nader m\u00e5ste du ha ett uppeh\u00e5llstillst\u00e5nd. Tillst\u00e5ndet ska vara klart innan du reser till Sverige.\n\n## Om du ska komma till Sverige som g\u00e4stforskare eller utbytesdoktorand\n\nEn g\u00e4stforskare \u00e4r en person som genom en h\u00f6gskoleutbildning har beh\u00f6righet till en doktorandutbildning och \u00e4r utvald att forska i Sverige. Om du har f\u00e5tt anst\u00e4llning som g\u00e4stforskare ska du ans\u00f6ka om uppeh\u00e5llstillst\u00e5nd som g\u00e4stforskare.\n\n\nDu som \u00e4r doktorand och ska studera i Sverige som en del av en utbildning i ett annat land kan inte f\u00e5 uppeh\u00e5llstillst\u00e5nd f\u00f6r studier om du inte \u00e4r antagen till ett svenskt universitet eller h\u00f6gskola. Du kan i\u00a0st\u00e4llet ans\u00f6ka om uppeh\u00e5llstillst\u00e5nd f\u00f6r bes\u00f6k.\n\n## Om du ska genomf\u00f6ra en uppdragsutbildning i Sverige\n\nUppdragsutbildning i Sverige p\u00e5 ett universitet eller h\u00f6gskola ing\u00e5r i kategorin andra sorters studier.\n\nS\u00e4rskilda regler g\u00e4ller f\u00f6r dig som \u00e4r EU-medborgare och varaktigt bosatt.\n\n\nF\u00f6r studier som varar kortare tid \u00e4n tre m\u00e5nader ska du inte ans\u00f6ka om uppeh\u00e5llstillst\u00e5nd utan i\u00a0st\u00e4llet ans\u00f6ka om visum. Medborgare i vissa l\u00e4nder f\u00e5r vistas i Sverige i upp till tre m\u00e5nader utan uppeh\u00e5llstillst\u00e5nd eller visum. Under den tiden \u00e4r det till\u00e5tet att studera.\n\n## Krav f\u00f6r att f\u00e5 uppeh\u00e5llstillst\u00e5nd\n\nF\u00f6r att f\u00e5 tillst\u00e5nd ska du\n\n\n* ha ett giltigt pass\n* vara antagen till heltidsstudier p\u00e5 ett universitet eller en\u00a0h\u00f6gskola\n* kunna f\u00f6rs\u00f6rja dig under den tid som du s\u00f6ker uppeh\u00e5llstillst\u00e5nd f\u00f6r\n* ha en helt\u00e4ckande sjukf\u00f6rs\u00e4kring.\n\n\n### Innandu l\u00e4mnar in din ans\u00f6kan\n\nKontrollera att informationen p\u00e5 dokumenten du skickar med syns tydligt. Viktiga uppgifter som ditt namn m\u00e5ste framg\u00e5 av dokumenten. Dokumenten b\u00f6r vara s\u00e5 nyligen utf\u00e4rdade som m\u00f6jligt. Dokumenten b\u00f6r ocks\u00e5 vara \u00f6versatta till svenska eller engelska av auktoriserad \u00f6vers\u00e4ttare, om de \u00e4r utf\u00e4rdade p\u00e5 ett annat spr\u00e5k. N\u00e4r du skickar med ett \u00f6versatt dokument ska du alltid skicka med en kopia av originaldokumentet.\n\n## \u00c4r ditt l\u00e4ros\u00e4te ett universitet eller en h\u00f6gskola?\n\nP\u00e5 studyinsweden.se finns en f\u00f6rteckning \u00f6ver vilka l\u00e4ros\u00e4ten som r\u00e4knas som universitet och h\u00f6gskolor.\n\nV\u00e4rldssj\u00f6fartsuniversitet och Folkuniversitetet r\u00e4knas inte som universitet eller h\u00f6gskola.Religi\u00f6sa studier, uppdragsutbildningar eller studier p\u00e5 en yrkesskola r\u00e4knas inte heller som universitets- eller h\u00f6gskolestudier utan som s\u00e5 kallade \u00f6vriga studier.\n\nOm du ska studera p\u00e5 ett gymnasium eller en folkh\u00f6gskola, som ocks\u00e5 \u00e4r \u00f6vriga studier,\u00a0g\u00e4ller andra regler."}