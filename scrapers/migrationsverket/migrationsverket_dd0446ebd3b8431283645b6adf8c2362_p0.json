{"url": "https://www.migrationsverket.se/Privatpersoner/Besoka-Sverige/Utbytesdoktorander.html", "text": "# Utbytesdoktorander\n\nOm du inte \u00e4r antagen till studier i Sverige men \u00e4r inbjuden f\u00f6r att studera eller forska i Sverige som en del av en utbildning i ett annat land ska du ans\u00f6ka om ett uppeh\u00e5llstillst\u00e5nd f\u00f6r bes\u00f6k. Detta g\u00e4ller om din planerade vistelse i Sverige kommer vara mer \u00e4n 90 dagar under en 180-dagarsperiod. Ett uppeh\u00e5llstillst\u00e5nd f\u00f6r bes\u00f6k g\u00e4ller som l\u00e4ngst upp till ett \u00e5r, men oftast h\u00f6gst sex m\u00e5nader.\n\n## Krav f\u00f6r uppeh\u00e5llstillst\u00e5nd f\u00f6r bes\u00f6k\n\nF\u00f6r att f\u00e5 tillst\u00e5nd ska du\n\n\u2022 ha ett intyg fr\u00e5n universitetet i Sverige och ett intyg fr\u00e5n universitetet i ditt hemland\n\u2022 kunna f\u00f6rs\u00f6rja dig under den tid du ska vara i Sverige, antingen genom egna medel eller genom stipendium fr\u00e5n ditt hemuniversitet. Universitetet i Sverige f\u00e5r inte ge n\u00e5gon ers\u00e4ttning till dig\n\u2022 ha ett giltigt pass \n\u2022 ha en returbiljett eller pengar f\u00f6r att k\u00f6pa en biljett.\n\n## Fyll i en ans\u00f6kan\n\nFyll i blanketterna Ans\u00f6kan om uppeh\u00e5llstillst\u00e5nd f\u00f6r bes\u00f6k och Familjeuppgifter.\n\nTillsammans med ans\u00f6kningsblanketterna ska du l\u00e4mna in\n\n\u2022 ett intyg fr\u00e5n universitetet i Sverige och ett intyg fr\u00e5n universitetet i ditt hemland\n\u2022 kontoutdrag eller n\u00e5got annat dokument som visar att du har pengar f\u00f6r den tid du ska bes\u00f6ka Sverige\n\u2022 kopior av de sidor i ditt pass som visar personuppgifter, foto, namnteckning, passnummer, utf\u00e4rdandeland, giltighetstid och om du har tillst\u00e5nd att bo i andra l\u00e4nder \u00e4n ditt hemland\n\u2022 returbiljett eller dokument som visar att du har pengar f\u00f6r att k\u00f6pa en biljett.\n\nObservera att ambassaden eller generalkonsulatet d\u00e4r du l\u00e4mnar in din ans\u00f6kan kan kr\u00e4va ytterligare dokument. F\u00f6r information om vad som g\u00e4ller p\u00e5 aktuell ambassad eller generalkonsulat, l\u00e4s p\u00e5 swedenabroad.com.\n\nOm du har familj som ocks\u00e5 ska f\u00f6lja med dig till Sverige beh\u00f6ver de ocks\u00e5 ans\u00f6ka om uppeh\u00e5llstillst\u00e5nd.\n\nBlanketter\n\nAns\u00f6kan om uppeh\u00e5llstillst\u00e5nd f\u00f6r bes\u00f6k, blankett nummer 164011 (p\u00e5 svenska)Application for a visitor's permit, form number 165011 (p\u00e5 engelska)\n\nFamiljeuppgifter \u2013 bilaga till ans\u00f6kan, blankett nummer 238011 (p\u00e5 svenska)Family details \u2013 appendix to your application, form number 239011 (p\u00e5 engelska)\n\n## L\u00e4mna in din ans\u00f6kan\n\nDu ska l\u00e4mna in din ans\u00f6kan p\u00e5 en svensk ambassad eller generalkonsulat.\n\nDe flesta m\u00e5ste betala en avgift i samband med att ans\u00f6kan l\u00e4mnas in."}