{"url": "https://www.migrationsverket.se/Privatpersoner/Framlingspass-och-resedokument/Framlingspass.html", "text": "Fr\u00e4mlingspass\n\nDu som inte har n\u00e5got pass, och som inte har m\u00f6jlighet att f\u00e5 ett, kan i vissa fall f\u00e5 ett fr\u00e4mlingspass av Migrationsverket.\n\nDet g\u00e4ller till exempel dig som har f\u00e5tt ett uppeh\u00e5llstillst\u00e5nd i Sverige p\u00e5 grund av att du har skyddssk\u00e4l gentemot myndigheterna i ditt hemland och d\u00e4rf\u00f6r inte kan v\u00e4nda dig dit f\u00f6r att f\u00e5 ett pass. Om du har f\u00e5tt uppeh\u00e5llstillst\u00e5nd p\u00e5 grund av skyddssk\u00e4l som saknar koppling till myndigheter i hemlandet, till exempel hedersproblematik, naturkatastrofer eller det allm\u00e4nna l\u00e4get i hemlandet, ska du kontakta hemlandets myndigheter f\u00f6r att f\u00e5 ett pass.\n\nMigrationsverket grundar sin bed\u00f6mning p\u00e5 de sk\u00e4l som finns i ditt asylbeslut och g\u00f6r en individuell pr\u00f6vning i varje enskilt fall. Att det \u00e4r sv\u00e5rt, besv\u00e4rligt eller dyrt att skaffa ett hemlandspass \u00e4r inte tillr\u00e4ckliga sk\u00e4l f\u00f6r att f\u00e5 ett fr\u00e4mlingspass.\n\nOm du har en annan handling som g\u00e4ller som pass, och som g\u00e5r att resa med, kan du inte f\u00e5 ett fr\u00e4mlingspass av Migrationsverket. Migrationsverket kan inte heller utf\u00e4rda fr\u00e4mlingspass till en person som befinner sig i sitt hemland.\n\nDu ans\u00f6ker om ett fr\u00e4mlingspass genom att fylla i blanketten Ans\u00f6kan om fr\u00e4mlingspass, nummer 190011, och l\u00e4mna in den vid ett personligt bes\u00f6k p\u00e5 n\u00e5gon av Migrationsverkets tillst\u00e5ndsenheter. Innan du bes\u00f6ker Migrationsverket f\u00f6r att l\u00e4mna in din ans\u00f6kan ska du boka tid. Du m\u00e5ste boka en tid f\u00f6r varje person som vill ans\u00f6ka om fr\u00e4mlingspass, och varje person ska l\u00e4mna in en egen ans\u00f6kningsblankett.\n\nBarn under 18 \u00e5r f\u00e5r inte sj\u00e4lva ans\u00f6ka om fr\u00e4mlingspass. Det \u00e4r barnets v\u00e5rdnadshavare eller gode man som personligen ans\u00f6ker om fr\u00e4mlingspass \u00e5t barnet.\n\nOm det finns tv\u00e5 v\u00e5rdnadshavare m\u00e5ste b\u00e5da godk\u00e4nna ans\u00f6kan genom att l\u00e4mna in blanketten Medgivande att Migrationsverket f\u00e5r utf\u00e4rda fr\u00e4mlingspass f\u00f6r barn under 18 \u00e5r, nummer 246011, tillsammans med barnets ans\u00f6kningsblankett.\n\nDe flesta m\u00e5ste betala f\u00f6r att ans\u00f6ka om ett fr\u00e4mlingspass. Du kan betala avgiften med kort n\u00e4r du l\u00e4mnar in din ans\u00f6kan, eller f\u00e5 ett inbetalningskort och betala senare. Migrationsverket b\u00f6rjar inte handl\u00e4gga din ans\u00f6kan innan du har betalat avgiften.\n\nP\u00e5 Migrationsverkets webbplats kan du l\u00e4sa om hur l\u00e5ng handl\u00e4ggningstiden \u00e4r just nu. Beslutet kan ta l\u00e4ngre tid om handl\u00e4ggaren m\u00e5ste be dig om mer information.\n\nN\u00e4r Migrationsverket har handlagt din ans\u00f6kan skickar vi beslutet hem till dig med post.\n\nDu ska h\u00e4mta ditt fr\u00e4mlingspass p\u00e5 samma tillst\u00e5ndsenhet eller servicecenter som du l\u00e4mnade in din ans\u00f6kan p\u00e5, om du inte har f\u00e5tt information om att du ska h\u00e4mta passet p\u00e5 en annan ort. Om du vill h\u00e4mta ditt fr\u00e4mlingspass p\u00e5 en annan ort ska du tala med personalen om detta n\u00e4r du l\u00e4mnar in din ans\u00f6kan.\n\nDu m\u00e5ste ha med dig en giltig legitimation n\u00e4r du h\u00e4mtar ditt fr\u00e4mlingspass.\n\nFr\u00e4mlingspasset uppfyller EU:s krav p\u00e5 pass och g\u00e5r att resa med till alla l\u00e4nder. Till vissa l\u00e4nder kan du beh\u00f6va ett visum. Kontakta det aktuella landets ambassad f\u00f6r att f\u00e5 mer information innan du reser.\n\nOm du har f\u00e5tt uppeh\u00e5llstillst\u00e5nd p\u00e5 grund av skyddssk\u00e4l kommer det att st\u00e5 i ditt fr\u00e4mlingspass att du inte kan resa till ditt hemland eller det land som du har flytt ifr\u00e5n.\n\nOm du inte har kunnat styrka din identitet kommer det att st\u00e5 i ditt fr\u00e4mlingspass att din identitet inte \u00e4r styrkt, vilket kan g\u00f6ra det sv\u00e5rare att resa till vissa l\u00e4nder.\n\nEtt fr\u00e4mlingspass g\u00e4ller vanligtvis\u00a0i fem \u00e5r och kan inte f\u00f6rl\u00e4ngas. Om du beh\u00f6ver ett fr\u00e4mlingspass n\u00e4r giltighetstiden har g\u00e5tt ut kan du ans\u00f6ka om ett nytt.\n\nN\u00e4r du vill ans\u00f6ka om ett nytt fr\u00e4mlingspass m\u00e5ste du bli fotograferad och l\u00e4mna fingeravtryck igen, eftersom ditt foto och dina fingeravtryck inte finns sparade hos Migrationsverket, utan bara i ett datorchip i fr\u00e4mlingspasset.\n\nOm du tappar bort ditt fr\u00e4mlingspass eller om det blir stulet ska du f\u00f6rst anm\u00e4la det till polisen. Om du beh\u00f6ver ett nytt fr\u00e4mlingspass m\u00e5ste du l\u00e4mna in en ny ans\u00f6kan. Ta med dig en kopia av polisanm\u00e4lan som du har f\u00e5tt p\u00e5 posten eller p\u00e5 polisstationen n\u00e4r du ans\u00f6ker om ett nytt fr\u00e4mlingspass.\n\nDu kan bara \u00f6verklaga Migrationsverkets beslut om du fick avslag p\u00e5 din ans\u00f6kan om fr\u00e4mlingspass och din ans\u00f6kan om uppeh\u00e5llstillst\u00e5nd samtidigt.\n\nOm du vill \u00f6verklaga ska du skriva ett brev d\u00e4r du skriver vilket beslut som du vill att Migrationsverket ska \u00e4ndra, och varf\u00f6r du anser att beslutet \u00e4r fel. I brevet ska du skriva dina personuppgifter och ditt \u00e4rendenummer, och du m\u00e5ste underteckna brevet sj\u00e4lv.\n\nSe till att Migrationsverket har f\u00e5tt din \u00f6verklagan senast tre veckor efter att du fick reda p\u00e5 beslutet.\n\nOm du vill att n\u00e5gon annan ska \u00f6verklaga \u00e5t dig m\u00e5ste du ge den personen en skriftlig fullmakt.\n\nMer information finner du p\u00e5 v\u00e5r webbplats www.migrationsverket.se.\n\nOm du har fr\u00e5gor kan du ringa din mottagningsenhet eller Migrationsverkets kundtj\u00e4nst p\u00e5 telefon 0771-235\u00a0235.\n\nSenast uppdaterad: 2019-05-22"}