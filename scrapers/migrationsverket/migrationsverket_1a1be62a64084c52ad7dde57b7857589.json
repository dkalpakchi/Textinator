{"url": "https://www.migrationsverket.se/Privatpersoner/Bli-svensk-medborgare/Unga-vuxna-mellan-18-och-21-ar.html", "text": "Anm\u00e4lan om svenskt medborgarskap f\u00f6r unga vuxna mellan 18 och 21 \u00e5r som har bott i Sverige fr\u00e5n 13 \u00e5rs \u00e5lder eller, f\u00f6r den som \u00e4r statsl\u00f6s, fr\u00e5n 15 \u00e5rs \u00e5lder\n\nUtl\u00e4ndska medborgare eller statsl\u00f6sa mellan 18 och 21 \u00e5r kan g\u00f6ra en anm\u00e4lan om svenskt medborgarskap under vissa f\u00f6ruts\u00e4ttningar. Anm\u00e4lan \u00e4r ett f\u00f6renklat s\u00e4tt att bli svensk medborgare.\n\nS\u00e4rskilda regler g\u00e4ller f\u00f6r\u00a0dig som \u00e4r medborgare i Danmark, Finland, Island eller Norge.\n\nDu kan g\u00f6ra en anm\u00e4lan om svenskt medborgarskap om du\n\u2022 har fyllt 18 men inte 21 \u00e5r och\n\u2022 har permanent uppeh\u00e5llstillst\u00e5nd, uppeh\u00e5llsr\u00e4tt eller uppeh\u00e5llskort och\n\u2022 har bott i Sverige fr\u00e5n att du fyllde 13 \u00e5r eller, om du \u00e4r statsl\u00f6s, fr\u00e5n att du fyllde 15 \u00e5r.\n\n\nSamtliga krav m\u00e5ste vara uppfyllda n\u00e4r anm\u00e4lan l\u00e4mnas in.\n\nOm du tidigare har f\u00e5tt ett avvisnings- eller utvisningsbeslut av Utl\u00e4nningsn\u00e4mnden eller migrationsdomstolen, m\u00e5ste du ha f\u00e5tt tillst\u00e5nd f\u00f6r bos\u00e4ttning senast dagen du fyllde 13 \u00e5r (15 \u00e5r om du \u00e4r statsl\u00f6s). Om du inte uppfyller f\u00f6ruts\u00e4ttningarna f\u00f6r att g\u00f6ra en anm\u00e4lan, ska du i st\u00e4llet l\u00e4mna in en ans\u00f6kan om svenskt medborgarskap.\n\nL\u00e4s om hur du g\u00f6r en ans\u00f6kan om svenskt medborgarskap\u00a0(om du inte uppfyller kraven f\u00f6r en anm\u00e4lan)\n\nDina ogifta barn under 18 \u00e5r som bor i Sverige blir svenska medborgare samtidigt som du om\n\u2022 du har ensam v\u00e5rdnad om barnet eller barnen eller\n\u2022 du har v\u00e5rdnaden gemensamt med den andra f\u00f6r\u00e4ldern och hon eller han \u00e4r svensk medborgare eller\n\u2022 den andra f\u00f6r\u00e4ldern blir svensk medborgare samtidigt som du.\n\n\nDu kan g\u00f6ra en anm\u00e4lan om medborgarskap p\u00e5 webben. Eftersom vi beh\u00f6ver din underskrift i original, beh\u00f6ver du skriva ut ans\u00f6kan, skriva under den\u00a0och posta den.\n\nMigrationsverket rekommenderar att du anv\u00e4nder\u00a0en dator n\u00e4r\u00a0du g\u00f6r din ans\u00f6kan\u00a0och att du anv\u00e4nder Internet Explorer.\n\nSkriv ut och skicka\u00a0anm\u00e4lan till:\n\nMigrationsverket Medborgarskapsenheten 601 70 Norrk\u00f6ping\n\nI de flesta fall betalar du en avgift.\n\nOm\u00a0du har bott i Sverige och haft uppeh\u00e5llsr\u00e4tt i fem \u00e5r g\u00f6rs en bed\u00f6mning \u00f6ver om\u00a0du uppfyller villkoren f\u00f6r uppeh\u00e5llsr\u00e4tten i samband med din anm\u00e4lan om svenskt medborgarskap. Du\u00a0ska d\u00e4rf\u00f6r skicka in dokument som visar att den person som du har\u00a0haft uppeh\u00e5llsr\u00e4tt som familjemedlem till uppfyller villkoren f\u00f6r uppeh\u00e5llsr\u00e4tt eller uppeh\u00e5llskort.\n\nDu ska skicka med dokument f\u00f6r alla \u00e5r som din familjemedlem har haft uppeh\u00e5llsr\u00e4tt fr\u00e5n det att du fyllde 13,\u00a0eller 15 \u00e5r om du \u00e4r statsl\u00f6s. Om du har haft egen uppeh\u00e5llsr\u00e4tt ska du \u00e4ven skicka med dokument f\u00f6r den perioden.\n\nAlla kopior ska vara bestyrkta.\n\nMigrationsverket skickar beslutet till din folkbokf\u00f6ringsadress. Om du har blivit svensk medborgare meddelar vi \u00e4ven Skatteverket om beslutet. Vi kommer d\u00e5 ocks\u00e5 att sp\u00e4rra ditt uppeh\u00e5llstillst\u00e5ndskort, vilket betyder att kortet \u00e4r ogiltigt och inte l\u00e4ngre kan anv\u00e4ndas vid resa. Du ska inte skicka in ditt uppeh\u00e5llstillst\u00e5ndskort till Migrationsverket. Du kan sj\u00e4lv makulera ditt kort genom att klippa s\u00f6nder det.\n\nOm du har barn som har blivit svenska medborgare tillsammans med dig och som ocks\u00e5 har uppeh\u00e5llstillst\u00e5ndskort sp\u00e4rras \u00e4ven deras kort.\n\nOm du har blivit svensk medborgare kan du ans\u00f6ka om ett svenskt pass. Ans\u00f6kan om svenskt pass g\u00f6rs hos polisen.\n\nOm du befinner dig utomlands och vill ans\u00f6ka om svenskt pass kan du g\u00f6ra det p\u00e5 en svensk ambassad eller generalkonsulat.\n\nOm du inte kan g\u00f6ra en anm\u00e4lan p\u00e5 webben fyller du i blanketten Anm\u00e4lan om svenskt medborgarskap f\u00f6r den som har fyllt 18 men inte 21 \u00e5r, nummer 315011. P\u00e5 blanketten framg\u00e5r vilka\u00a0dokument som du ska bifoga.\n\nSkicka anm\u00e4lan till:\n\nMigrationsverket Medborgarskapsenheten 601 70 Norrk\u00f6ping\n\nI de flesta fall betalar du en avgift."}