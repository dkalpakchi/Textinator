{"url": "https://www.migrationsverket.se/privatpersoner/eu-medborgare-och-varaktigt-bosatta/medborgare-i-schweiz.html", "text": "## S\u00e5 ans\u00f6ker du\n\nDu fyller i blanketten Ans\u00f6kan om uppeh\u00e5llstillst\u00e5nd f\u00f6r medborgare i Schweiz och deras familjemedlemmar, nummer 146011, och skickar eller l\u00e4mnar in den till n\u00e5gon av Migrationsverkets tillst\u00e5ndsenheter.\n\nDet kostar ingenting f\u00f6r medborgare fr\u00e5n Schweiz att ans\u00f6ka om uppeh\u00e5llstillst\u00e5nd.\n\nN\u00e4r du ans\u00f6ker ska du alltid skicka med kopior av de sidor i ditt pass som visar personuppgifter, foto, namnteckning, passnummer, utf\u00e4rdandeland, giltighetstid och om du har tillst\u00e5nd att bo i andra l\u00e4nder \u00e4n ditt hemland.\n\nOm du \u00e4r arbetstagare ska du ocks\u00e5 skicka med\n\u2022 anst\u00e4llningsintyg fr\u00e5n din arbetsgivare.\n\nOm du har eget f\u00f6retag ska du ocks\u00e5 skicka med\n\u2022 F-skattsedel och registreringsbevis fr\u00e5n Bolagsverket\n\u2022 den senaste momsredovisningen\n\u2022 bevis p\u00e5 att du driver verksamhet, till exempel fakturor till kunder, kvitton p\u00e5 ink\u00f6pt material och hyreskontrakt f\u00f6r verksamhetens lokaler.\n\nOm du har k\u00f6pt en verksamhet i Sverige ska du dessutom skicka med\n\u2022 \u00f6verl\u00e5telseavtal\n\u2022 den senaste \u00e5rsredovisningen.\n\nOm du ska studera ska du skicka med\n\u2022 antagningsbevis till en utbildning p\u00e5 l\u00e4gst gymnasieniv\u00e5. Observera att du inte kan f\u00e5 uppeh\u00e5llstillst\u00e5nd f\u00f6r undervisning i svenska f\u00f6r invandrare (SFI)\n\u2022 intyg som visar att du har en helt\u00e4ckande privat sjukf\u00f6rs\u00e4kring som g\u00e4ller under tiden du \u00e4r i Sverige\n\u2022 en f\u00f6rs\u00e4kran om att du har tillr\u00e4ckligt med pengar f\u00f6r din f\u00f6rs\u00f6rjning.\n\nOm du har tillr\u00e4ckliga medel ska du skicka med\n\u2022 dokument som visar hur du f\u00f6rs\u00f6rjer dig (till exempel pensionsbesked, kontoutdrag \u00f6ver banktillg\u00e5ngar\n\u2022 intyg som visar att du har en helt\u00e4ckande privat sjukf\u00f6rs\u00e4kring som g\u00e4ller under tiden du \u00e4r i Sverige.\n\nOm du tillhandah\u00e5ller eller \u00e4r mottagare av tj\u00e4nstDu ska skicka med ett intyg, avtal eller n\u00e5got liknande d\u00e4r det framg\u00e5r vilken slags tj\u00e4nst det \u00e4r och hur l\u00e5ng tid du kommer att erbjuda eller f\u00e5 den. Dokumentet ska vara skrivet och undertecknat av den som tar emot tj\u00e4nsten eller erbjuder tj\u00e4nsten.\n\n## Kortare handl\u00e4ggningstid f\u00f6r komplett ans\u00f6kan\n\nF\u00f6r att Migrationsverket ska kunna fatta beslut i ditt \u00e4rende kr\u00e4vs det att alla uppgifter \u00e4r ifyllda och alla n\u00f6dv\u00e4ndiga dokument finns med. Det inneb\u00e4r att handl\u00e4ggningstiden blir kortare om allt som kr\u00e4vs finns med fr\u00e5n b\u00f6rjan \u00e4n om ans\u00f6kan kompletteras i efterhand.\n\nObservera att Migrationsverket i vissa fall kan beh\u00f6va utreda ans\u00f6kan ytterligare \u00e4ven om alla uppgifter \u00e4r ifyllda och alla dokument har skickats med."}