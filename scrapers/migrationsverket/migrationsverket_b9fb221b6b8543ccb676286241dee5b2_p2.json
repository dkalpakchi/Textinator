{"url": "https://www.migrationsverket.se/privatpersoner/eu-medborgare-och-varaktigt-bosatta/medborgare-i-schweiz.html", "text": "### S\u00e5 ans\u00f6ker din familj\n\nVarje familjemedlem, \u00e4ven barn, fyller i blanketten Ans\u00f6kan om uppeh\u00e5llstillst\u00e5nd f\u00f6r medborgare i Schweiz och deras familjemedlemmar, nummer 146011, och skickar eller l\u00e4mnar in den till n\u00e5gon av Migrationsverkets tillst\u00e5ndsenheter senast tre m\u00e5nader efter inresan.\n\nDin familj ska skicka med\n\n\n* kopior av de sidor i sina pass som visar personuppgifter, giltighetstid och om de har tillst\u00e5nd att bo i andra l\u00e4nder \u00e4n deras hemland\n* kopia av vigselbevis, \u00e4ktenskapsbevis eller motsvarande (g\u00e4ller gifta par och registrerad partner)\n* dokument som visar att ni har bott tillsammans i hemlandet (g\u00e4ller sambor)\n* f\u00f6delsebevis f\u00f6r barn\n* medgivande fr\u00e5n den andre v\u00e5rdnadshavaren, om den inte f\u00f6ljer med till Sverige\n* dokument som visar att personer \u00f6ver 21 \u00e5r \u00e4r beroende av f\u00f6r\u00e4ldern eller barnet i Sverige f\u00f6r sin f\u00f6rs\u00f6rjning.\n\n\n## F\u00f6rl\u00e4nga ditt tillst\u00e5nd\n\nOm du ska forts\u00e4tta bo i Sverige efter det att ditt tillst\u00e5nd g\u00e5tt ut ska du ans\u00f6ka om att f\u00f6rl\u00e4nga ditt uppeh\u00e5llstillst\u00e5nd. Det \u00e4r viktigt att du l\u00e4mnar in din ans\u00f6kan innan ditt nuvarande tillst\u00e5nd slutar att g\u00e4lla.\n\n### S\u00e5 ans\u00f6ker du\n\nDu fyller i blanketten Ans\u00f6kan om uppeh\u00e5llstillst\u00e5nd f\u00f6r medborgare i Schweiz och deras familjemedlemmar, nummer 146011, och skickar eller l\u00e4mnar in den till n\u00e5gon av Migrationsverkets tillst\u00e5ndsenheter. Ans\u00f6k30 dagar innan ditt nuvarande tillst\u00e5nd slutar att g\u00e4lla. Varje familjemedlem, \u00e4ven barn, ska g\u00f6ra en egen ans\u00f6kan.\n\nSkicka med\n\n\n* kopior av de sidor i ditt pass som visar personuppgifter, giltighetstid och om du har tillst\u00e5nd att bo i andra l\u00e4nder \u00e4n ditt hemland\n* dokument som visar att du \u00e4r arbetstagare, studerande, egen f\u00f6retagare, har tillr\u00e4ckliga medel f\u00f6r din f\u00f6rs\u00f6rjning, tillhandah\u00e5ller en tj\u00e4nst eller \u00e4r mottagare av tj\u00e4nst.\n\n\nMer information om vilka dokument du ska skicka in finns p\u00e5 ans\u00f6kningsblanketten.\n\n### N\u00e4r vi har tagit emot din ans\u00f6kan\n\nHar du l\u00e4mnat in en ans\u00f6kan om f\u00f6rl\u00e4ngning innan tiden f\u00f6r ditt tidigare tillst\u00e5nd g\u00e5tt ut, har du r\u00e4tt att vara kvar i Sverige tills Migrationsverket fattat sitt beslut.\n\nOm du f\u00e5r tillst\u00e5nd f\u00f6r mer \u00e4n tre m\u00e5nader f\u00e5r du ett uppeh\u00e5llstillst\u00e5ndskort. Kortet \u00e4r ett bevis p\u00e5 att du har tillst\u00e5nd att vara i Sverige och inneh\u00e5ller bland annat foto p\u00e5 dig och dina fingeravtryck. Du ska d\u00e4rf\u00f6r boka tid f\u00f6r att bli fotograferad och l\u00e4mna dina fingeravtryck s\u00e5 snart som m\u00f6jligt. Det beh\u00f6ver du g\u00f6ra \u00e4ven om du tidigare haft ett uppeh\u00e5llstillst\u00e5ndskort eftersom ditt foto och dina fingeravtryck inte kan sparas."}