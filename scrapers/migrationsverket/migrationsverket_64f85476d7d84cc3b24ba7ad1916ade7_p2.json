{"url": "https://www.migrationsverket.se/Privatpersoner/Flytta-till-nagon-i-Sverige/Om-du-vill-overklaga.html", "text": "#Om du vill \u00f6verklaga\n\n## Om du vill \u00f6verklaga domen fr\u00e5n migrationsdomstolen\n\nOm du inte \u00e4r n\u00f6jd med migrationsdomstolens dom kan du \u00f6verklaga till Migrations\u00f6verdomstolen inom tre veckor fr\u00e5n den dag som du fick ta del av domen. Migrations\u00f6verdomstolen \u00e4r sista instans och beslut som fattas d\u00e4r blir v\u00e4gledande f\u00f6r Migrationsverkets och migrationsdomstolarnas beslut i liknande \u00e4renden.\n\nMigrations\u00f6verdomstolen pr\u00f6var bara vissa \u00e4renden d\u00e4r det saknas r\u00e4ttslig v\u00e4gledning eller om migrationsdomstolen har pr\u00f6vat \u00e4rendet p\u00e5 fel s\u00e4tt. I de flesta fall beslutar Migrations\u00f6verdomstolen att inte pr\u00f6va \u00f6verklagandet. D\u00e5 \u00e4r det migrationsdomstolens dom som g\u00e4ller.\n\n## Alla beslut g\u00e5r inte att \u00f6verklaga\n\nEn del beslut kan du inte \u00f6verklaga. Det st\u00e5r i ditt beslut om du kan \u00f6verklaga det eller inte.\n\nDu kan bland annat inte \u00f6verklaga\n\n\n* ett beslut efter att du har accepterat beslutet och skrivit under en n\u00f6jdf\u00f6rklaring\n* Migrations\u00f6verdomstolens beslut att inte pr\u00f6va ditt \u00e4rende\n* att du har f\u00e5tt ett tidsbegr\u00e4nsat uppeh\u00e5llstillst\u00e5nd.\n\n\n## Olika tider f\u00f6r olika \u00f6verklagande\n\nMigrationsverket beh\u00f6ver ha ditt \u00f6verklagande innan tidsfristen har g\u00e5tt ut. Om du vill \u00f6verklaga domstolens beslut ska du skicka ditt \u00f6verklagande till domstolen, s\u00e5 att de har f\u00e5tt in det innan tidsfristen har g\u00e5tt ut. Det st\u00e5r i beslutet hur l\u00e5ng tid du har p\u00e5 dig att \u00f6verklaga.\n\nN\u00e4r tidsfristen har g\u00e5tt ut s\u00e4ger man att beslutet har f\u00e5tt laga kraft. Det inneb\u00e4r att beslutet inte l\u00e4ngre g\u00e5r att \u00f6verklaga.\n\n"}