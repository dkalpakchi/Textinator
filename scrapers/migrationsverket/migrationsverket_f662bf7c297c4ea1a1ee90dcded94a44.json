{"url": "https://www.migrationsverket.se/Privatpersoner/Framlingspass-och-resedokument/Provisoriskt-framlingspass.html", "text": "Provisoriskt fr\u00e4mlingspass\n\nDu kan f\u00e5 ett provisoriskt (tillf\u00e4lligt) fr\u00e4mlingspass om du inte kan f\u00e5, eller inte har tid att v\u00e4nta p\u00e5, ett vanligt fr\u00e4mlingspass. Ett provisoriskt fr\u00e4mlingspass g\u00e4ller bara f\u00f6r en kort period eller en enstaka resa.\n\nDu kan f\u00e5 ett provisoriskt fr\u00e4mlingspass av olika anledningar:\n\u2022 Om du inte har m\u00f6jlighet att ans\u00f6ka om ett hemlandspass eller annan godtagbar resehandling i Sverige, utan m\u00e5ste resa till ett annat land f\u00f6r att ans\u00f6ka om ett pass. Det kr\u00e4vs d\u00e5 att du har en resplan f\u00f6r n\u00e4r, var och hur du ska skaffa ett hemlandspass utanf\u00f6r Sverige. Du kan normalt bara f\u00e5 fr\u00e4mlingspass en g\u00e5ng av den h\u00e4r anledningen.\n\u2022 Om du saknar ett hemlandspass och snabbt beh\u00f6ver resa utomlands i ett mycket angel\u00e4get \u00e4rende. Du m\u00e5ste d\u00e5 motivera f\u00f6r Migrationsverket varf\u00f6r du beh\u00f6ver ett fr\u00e4mlingspass just nu och varf\u00f6r du inte kan f\u00e5 ett hemlandspass eller en provisorisk resehandling fr\u00e5n ditt hemlands myndigheter, till exempel ambassad eller konsulat. Ta med dig dokument som styrker dina sk\u00e4l n\u00e4r du ans\u00f6ker om ett provisoriskt fr\u00e4mlingspass.\n\u2022 Om du inte kan f\u00e5 ett fr\u00e4mlingspass eller resedokument p\u00e5 grund av att du har missbrukat ditt tidigare pass, eller \u00e4r d\u00f6md f\u00f6r grov brottslighet, men \u00e4nd\u00e5 beh\u00f6ver ett pass f\u00f6r att kunna g\u00f6ra en mycket angel\u00e4gen resa. Precis som i f\u00f6reg\u00e5ende punkt m\u00e5ste du visa f\u00f6r Migrationsverket varf\u00f6r resan \u00e4r viktig.\n\u2022 Om du har uppeh\u00e5llstillst\u00e5nd i Sverige och befinner dig utomlands (men inte i ditt hemland) och har f\u00f6rlorat ditt fr\u00e4mlingspass eller resedokument och beh\u00f6ver ett pass f\u00f6r att kunna resa tillbaka till Sverige. Anm\u00e4l ditt f\u00f6rlorade pass till polisen och ta med dig en kopia p\u00e5 polisanm\u00e4lan n\u00e4r du g\u00e5r till den svenska ambassaden eller generalkonsulatet och ans\u00f6ker om ett provisoriskt fr\u00e4mlingspass.\n\n\nDu ans\u00f6ker om ett fr\u00e4mlingspass genom att fylla i blanketten Ans\u00f6kan om provisoriskt fr\u00e4mlingspass, nummer 192011, och l\u00e4mna in den vid ett personligt bes\u00f6k p\u00e5 n\u00e5gon av Migrationsverkets tillst\u00e5ndsenheter. Innan du bes\u00f6ker Migrationsverket f\u00f6r att l\u00e4mna in din ans\u00f6kan ska du boka tid. Du m\u00e5ste boka en tid f\u00f6r varje person som vill ans\u00f6ka om fr\u00e4mlingspass, och varje person ska l\u00e4mna in en egen ans\u00f6kningsblankett.\n\nL\u00e4s mer om hur du ans\u00f6ker om ett provisoriskt fr\u00e4mlingspass.\n\nOm du \u00e4r utomlands och beh\u00f6ver ett provisoriskt fr\u00e4mlingspass f\u00f6r att kunna resa tillbaka till Sverige, ska du kontakta n\u00e4rmaste svenska ambassad eller generalkonsulat och fr\u00e5ga hur du ska g\u00f6ra.\n\nBarn under 18 \u00e5r f\u00e5r inte sj\u00e4lva ans\u00f6ka om provisoriskt fr\u00e4mlingspass. Det \u00e4r barnets v\u00e5rdnadshavare eller gode man som personligen ans\u00f6ker om provisoriskt fr\u00e4mlingspass \u00e5t barnet.\n\nOm det finns tv\u00e5 v\u00e5rdnadshavare m\u00e5ste b\u00e5da godk\u00e4nna ans\u00f6kan genom att l\u00e4mna in blanketten Medgivande att Migrationsverket f\u00e5r utf\u00e4rda fr\u00e4mlingspass f\u00f6r barn under 18 \u00e5r, nummer 246011, tillsammans med barnets ans\u00f6kningsblankett.\n\nDe flesta m\u00e5ste betala f\u00f6r att ans\u00f6ka om ett provisoriskt fr\u00e4mlingspass. Du kan betala avgiften med kort n\u00e4r du l\u00e4mnar in din ans\u00f6kan, eller f\u00e5 ett inbetalningskort och betala senare. Migrationsverket b\u00f6rjar handl\u00e4gga din ans\u00f6kan n\u00e4r du har betalat avgiften.\n\nSe till att alla dokument \u00e4r med n\u00e4r du l\u00e4mnar in din ans\u00f6kan. Beslutet kan ta l\u00e4ngre tid om handl\u00e4ggaren m\u00e5ste be dig om mer information.\n\nN\u00e4r Migrationsverket har handlagt din ans\u00f6kan skickar vi beslutet hem till dig med post.\n\nAlla l\u00e4nder accepterar inte provisoriska fr\u00e4mlingspass. Du m\u00e5ste sj\u00e4lv kontakta ambassaden f\u00f6r de l\u00e4nder som du t\u00e4nker resa till eller igenom och ta reda p\u00e5 om ett provisoriskt fr\u00e4mlingspass accepteras d\u00e4r.\n\nOm du har f\u00e5tt uppeh\u00e5llstillst\u00e5nd p\u00e5 grund av skyddssk\u00e4l kommer det att st\u00e5 i ditt provisoriska fr\u00e4mlingspass att du inte kan resa till ditt hemland eller det land som du har flytt ifr\u00e5n.\n\nOm du inte har kunnat styrka din identitet kommer det att st\u00e5 i ditt provisoriska fr\u00e4mlingspass att din identitet inte \u00e4r styrkt, vilket kan g\u00f6ra det sv\u00e5rare att resa till vissa l\u00e4nder.\n\nTa reda p\u00e5 om du beh\u00f6ver ett visum till det land som du t\u00e4nker resa till eller igenom.\n\nEtt provisoriskt fr\u00e4mlingspass g\u00e4ller i de flesta fall i h\u00f6gst sju m\u00e5nader. Passet kan ocks\u00e5 vara begr\u00e4nsat till en enkel resa till eller fr\u00e5n Sverige eller en resa i b\u00e5da riktningarna. Efter resan ska du l\u00e4mna tillbaka det provisoriska fr\u00e4mlingspasset till Migrationsverket.\n\nOm du tappar bort ditt provisoriska fr\u00e4mlingspass eller om det blir stulet ska du f\u00f6rst anm\u00e4la det till polisen. Om du beh\u00f6ver ett nytt provisoriskt fr\u00e4mlingspass m\u00e5ste du l\u00e4mna in en ny ans\u00f6kan. Ta med dig en kopia av polisanm\u00e4lan som du har f\u00e5tt p\u00e5 posten eller p\u00e5 polisstationen n\u00e4r du ans\u00f6ker om ett nytt provisoriskt fr\u00e4mlingspass.\n\nDet g\u00e5r inte att \u00f6verklaga ett beslut om att du inte f\u00e5r provisoriskt fr\u00e4mlingspass.\n\nMer information finner du p\u00e5 v\u00e5r webbplats www.migrationsverket.se.Om du har fr\u00e5gor kan du ringa din mottagningsenhet eller Migrationsverkets kundtj\u00e4nst p\u00e5 telefon 0771-235\u00a0235.\n\nSenast uppdaterad: 2019-05-22"}