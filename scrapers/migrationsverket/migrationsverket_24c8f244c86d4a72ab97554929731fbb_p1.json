{"url": "https://www.migrationsverket.se/Privatpersoner/Framlingspass-och-resedokument/Framlingspass.html", "text": "## H\u00e4mta fr\u00e4mlingspass\n\nDu ska h\u00e4mta ditt fr\u00e4mlingspass p\u00e5 samma tillst\u00e5ndsenhet eller servicecenter som du l\u00e4mnade in din ans\u00f6kan p\u00e5, om du inte har f\u00e5tt information om att du ska h\u00e4mta passet p\u00e5 en annan ort. Om du vill h\u00e4mta ditt fr\u00e4mlingspass p\u00e5 en annan ort ska du tala med personalen om detta n\u00e4r du l\u00e4mnar in din ans\u00f6kan.\n\nDu m\u00e5ste ha med dig en giltig legitimation n\u00e4r du h\u00e4mtar ditt fr\u00e4mlingspass.\n\n## Resa med fr\u00e4mlingspass\n\nFr\u00e4mlingspasset uppfyller EU:s krav p\u00e5 pass och g\u00e5r att resa med till alla l\u00e4nder. Till vissa l\u00e4nder kan du beh\u00f6va ett visum. Kontakta det aktuella landets ambassad f\u00f6r att f\u00e5 mer information innan du reser.\n\nOm du har f\u00e5tt uppeh\u00e5llstillst\u00e5nd p\u00e5 grund av skyddssk\u00e4l kommer det att st\u00e5 i ditt fr\u00e4mlingspass att du inte kan resa till ditt hemland eller det land som du har flytt ifr\u00e5n.\n\nOm du inte har kunnat styrka din identitet kommer det att st\u00e5 i ditt fr\u00e4mlingspass att din identitet inte \u00e4r styrkt, vilket kan g\u00f6ra det sv\u00e5rare att resa till vissa l\u00e4nder.\n\n## S\u00e5 l\u00e4nge g\u00e4ller passet\n\nEtt fr\u00e4mlingspass g\u00e4ller vanligtvis\u00a0i fem \u00e5r och kan inte f\u00f6rl\u00e4ngas. Om du beh\u00f6ver ett fr\u00e4mlingspass n\u00e4r giltighetstiden har g\u00e5tt ut kan du ans\u00f6ka om ett nytt.\n\nN\u00e4r du vill ans\u00f6ka om ett nytt fr\u00e4mlingspass m\u00e5ste du bli fotograferad och l\u00e4mna fingeravtryck igen, eftersom ditt foto och dina fingeravtryck inte finns sparade hos Migrationsverket, utan bara i ett datorchip i fr\u00e4mlingspasset.\n\n## Om du f\u00f6rlorar passet\n\nOm du tappar bort ditt fr\u00e4mlingspass eller om det blir stulet ska du f\u00f6rst anm\u00e4la det till polisen. Om du beh\u00f6ver ett nytt fr\u00e4mlingspass m\u00e5ste du l\u00e4mna in en ny ans\u00f6kan. Ta med dig en kopia av polisanm\u00e4lan som du har f\u00e5tt p\u00e5 posten eller p\u00e5 polisstationen n\u00e4r du ans\u00f6ker om ett nytt fr\u00e4mlingspass."}