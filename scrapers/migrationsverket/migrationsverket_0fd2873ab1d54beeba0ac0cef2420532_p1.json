{"url": "https://www.migrationsverket.se/Privatpersoner/Besoka-Sverige/Besoka-slakt-och-vanner.html", "text": "#Visum f\u00f6r att bes\u00f6ka sl\u00e4kt och v\u00e4nner\n\n### Kontrollera vad ambassaden eller konsulatet kr\u00e4ver\n\nDet finns ocks\u00e5 krav som skiljer sig fr\u00e5n land till land. Det \u00e4r d\u00e4rf\u00f6r viktigt att du kontrollerar vad som g\u00e4ller i ditt fall. Kraven kan f\u00f6r\u00e4ndras beroende p\u00e5 de r\u00e5dande omst\u00e4ndigheterna. Du hittar mer information p\u00e5 den aktuella ambassadens eller generalkonsulatets webbplats.\n\n### Specialavtal f\u00f6r vissa l\u00e4nder\n\nF\u00f6r medborgare i Albanien, Armenien, Azerbajdzjan, Bosnien-Hercegovina, Georgien, Kap Verde, Moldavien, Montenegro, Nordmakedonien, Ryssland, Serbien och Ukraina g\u00e4ller s\u00e4rskilda regler p\u00e5 grund av de viseringsf\u00f6renklingsavtal som tr\u00e4ffats mellan dessa l\u00e4nder och EU. Om du \u00e4r medborgare i ett av dessa l\u00e4nder hittar du mer information p\u00e5 den svenska ambassadens webbplats f\u00f6r respektive land.\n\n## Ans\u00f6ka om visum\n\nDu ska l\u00e4mna din ans\u00f6kan om visum till en svensk ambassad eller generalkonsulat. F\u00f6r att veta vad som g\u00e4ller i det land d\u00e4r du bor, v\u00e4lj landet i listan p\u00e5 www.swedenabroad.se.\n\n\n* M\u00e5nga svenska ambassader och generalkonsulat samarbetar med\u00a0externa tj\u00e4nsteleverant\u00f6rer f\u00f6r visumans\u00f6kningar och d\u00e5 \u00e4r det till dem du ska l\u00e4mna ans\u00f6kan. De externa\u00a0tj\u00e4nsteleverant\u00f6rerna tar ut en extra avgift.\u00a0Information om hur det g\u00e5r till finns p\u00e5 ambassadens eller generalkonsulatets webbplats.\n* I vissa l\u00e4nder f\u00f6rekommer det att ett annat Schengenland representerar Sverige. I dessa fall b\u00f6r du kontakta det landets ambassad f\u00f6r att fr\u00e5ga vad du ska l\u00e4mna in tillsammans med din ans\u00f6kan om visum.\n* I vissa l\u00e4nder finns det varken en svensk ambassad eller generalkonsulat eller ett annat Schengenland som representerar Sverige. D\u00e4r f\u00e5r du som vill l\u00e4mna en ans\u00f6kan om visum resa till n\u00e4rmaste land d\u00e4r det finns en svensk ambassad eller generalkonsulat. Information om vilken ambassad du ska v\u00e4nda dig till finns p\u00e5 www.swedenabroad.se.\n\n\n## S\u00e5 l\u00e4nge g\u00e4ller ett visum\n\nEtt visum g\u00e4ller f\u00f6r vistelse i Schengenl\u00e4nderna i upp till 90 dagar under en period av 180 dagar.\n\nDet st\u00e5r p\u00e5 visumm\u00e4rket som klistras in i ditt pass hur m\u00e5nga dagar du f\u00e5r vistas i Schengenl\u00e4nderna. Dagarna kan anv\u00e4ndas under den tidsperiod som framg\u00e5r av m\u00e4rket. Perioden \u00e4r oftast 15 dagar l\u00e4ngre \u00e4n antalet dagar som du f\u00e5r vistas i Schengenl\u00e4nderna. Det beror p\u00e5 att du ska ha m\u00f6jlighet att \u00e4ndra resdatum om n\u00e5got of\u00f6rutsett h\u00e4nder."}