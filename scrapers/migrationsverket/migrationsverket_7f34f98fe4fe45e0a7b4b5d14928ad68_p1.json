{"url": "https://www.migrationsverket.se/Privatpersoner/Skydd-och-asyl-i-Sverige/Forlanga-tillstand.html", "text": "## Bilagor\n\nI din ans\u00f6kan ber\u00e4ttar du varf\u00f6r du vill ans\u00f6ka om f\u00f6rl\u00e4ngt uppeh\u00e5llstillst\u00e5nd. F\u00f6r att din ans\u00f6kan ska bli komplett beh\u00f6ver du i m\u00e5nga fall skicka in bilagor, det vill s\u00e4ga ytterligare blanketter eller dokument som visar att du uppfyller kraven. Vilka bilagor du ska skicka in beror p\u00e5 varf\u00f6r du vill bo kvar i Sverige. Eftersom du kan ha flera olika sk\u00e4l till att vilja stanna i Sverige kan du skicka med flera bilagor. Bilagorna m\u00e5ste skickas per post till Migrationsverket. Det g\u00e4ller \u00e4ven dig som ans\u00f6ker om f\u00f6rl\u00e4ngt uppeh\u00e5llstillst\u00e5nd p\u00e5 webben. Det tar l\u00e4ngre tid att handl\u00e4gga din ans\u00f6kan om vi m\u00e5ste p\u00e5minna dig om att skicka in dina bilagor.\n\nDu kan ans\u00f6ka om f\u00f6rl\u00e4ngning av ditt uppeh\u00e5llstillst\u00e5nd om\n\n\n* du beh\u00f6ver skydd (asyl)\n* du kan f\u00f6rs\u00f6rja dig sj\u00e4lv som anst\u00e4lld eller egen f\u00f6retagare i Sverige\n* du \u00e4r familjemedlem till en person som \u00e4r bosatt i Sverige\n* du studerar p\u00e5 gymnasial niv\u00e5\n* du beh\u00f6ver stanna i Sverige av h\u00e4lsosk\u00e4l.\n\n\nKlicka p\u00e5 rubrikerna f\u00f6r att l\u00e4sa mer om vilka bilagor du beh\u00f6ver skicka in beroende p\u00e5 vilka sk\u00e4l du har.\n\n### Du beh\u00f6ver skydd (asyl)\n\nOm du vill stanna i Sverige d\u00e4rf\u00f6r att du beh\u00f6ver skydd (asyl) m\u00e5ste du svara p\u00e5 om du har samma sk\u00e4l som tidigare eller om du har nya sk\u00e4l som du inte har ber\u00e4ttat om.\n\nOm du har samma sk\u00e4l som tidigare beh\u00f6ver du inte ber\u00e4tta om dem igen. Migrationsverket k\u00e4nner till vilka sk\u00e4l du har ber\u00e4ttat om tidigare.\n\nDu beh\u00f6ver inte skicka in n\u00e5gra bilagor f\u00f6r att visa vilka skyddssk\u00e4l du har. Om du endast vill ans\u00f6ka om f\u00f6rl\u00e4ngning d\u00e4rf\u00f6r att du beh\u00f6ver skydd i Sverige r\u00e4cker det att fylla i webbans\u00f6kan eller ans\u00f6kningsblanketten. Du kan dock beh\u00f6va skicka in bilagor om du har kryssat f\u00f6r att du har flera sk\u00e4l f\u00f6r att ans\u00f6ka om f\u00f6rl\u00e4ngning.\n\nOm du anger att du har nya sk\u00e4l kommer vi att kontakta dig f\u00f6r att f\u00e5 veta mer om varf\u00f6r du beh\u00f6ver skydd. Nya skyddssk\u00e4l kan vara att det till exempel har h\u00e4nt n\u00e5got efter att du ans\u00f6kte om asyl, n\u00e5got som du inte har ber\u00e4ttat om f\u00f6r Migrationsverket eller domstolen."}