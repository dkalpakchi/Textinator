{"url": "https://www.migrationsverket.se/privatpersoner/eu-medborgare-och-varaktigt-bosatta/uppehallstillstand-for-eu-medborgare.html", "text": "## Om ert f\u00f6rh\u00e5llande tar slut\n\nOm f\u00f6rh\u00e5llandet tar slut under den tid som du har tidsbegr\u00e4nsat uppeh\u00e5llstillst\u00e5nd kan du bara i undantagsfall f\u00f6rl\u00e4nga ditt uppeh\u00e5llstillst\u00e5nd. Migrationsverket kan \u00e4ven \u00e5terkalla uppeh\u00e5llstillst\u00e5ndet. I varje enskilt fall tar vi h\u00e4nsyn till om det finns sk\u00e4l att \u00e4nd\u00e5 bevilja fortsatt uppeh\u00e5llstillst\u00e5nd.\n\nOm ditt f\u00f6rh\u00e5llande tar slut under tiden som du har ett tidsbegr\u00e4nsat tillst\u00e5nd b\u00f6r du sj\u00e4lv l\u00e4mna in en ny ans\u00f6kan till Migrationsverket och ber\u00e4tta om dina sk\u00e4l f\u00f6r att stanna i Sverige.\n\n## Migrationsverket kan \u00e5terkalla ett tillst\u00e5nd\n\nEtt permanent uppeh\u00e5llstillst\u00e5nd kan \u00e5terkallas om du flyttar fr\u00e5n Sverige. Om du anm\u00e4ler till Migrationsverket att du vill beh\u00e5lla ditt permanenta uppeh\u00e5llstillst\u00e5nd kan du vara utomlands i upp till tv\u00e5 \u00e5r utan att ditt tillst\u00e5nd p\u00e5verkas. Om du inte flyttar tillbaka till Sverige igen efter tv\u00e5 \u00e5r kan Migrationsverket \u00e5terkalla ditt uppeh\u00e5llstillst\u00e5nd.\n\nTillst\u00e5ndet kan ocks\u00e5 \u00e5terkallas om du uppgav en falsk identitet n\u00e4r du ans\u00f6kte om uppeh\u00e5llstillst\u00e5nd, eller om du medvetet lj\u00f6g eller inte ber\u00e4ttade om n\u00e5got som hade betydelse f\u00f6r ditt uppeh\u00e5llstillst\u00e5nd."}