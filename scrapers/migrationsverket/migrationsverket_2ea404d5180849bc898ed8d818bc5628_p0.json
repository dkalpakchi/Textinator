{"url": "https://www.migrationsverket.se/privatpersoner/eu-medborgare-och-varaktigt-bosatta/uppehallstillstand-for-eu-medborgare.html", "text": "# Om du \u00e4r EU-medborgare och ska flytta till n\u00e5gon som bor i Sverige\n\nDu som \u00e4r EU-medborgare men inte har uppeh\u00e5llsr\u00e4tt kan ans\u00f6ka om uppeh\u00e5llstillst\u00e5nd om din familjemedlem \u00e4r bosatt i Sverige och ni vill bo tillsammans h\u00e4r. Du kan ans\u00f6ka fr\u00e5n Sverige.\n\n## Om du har uppeh\u00e5llsr\u00e4tt beh\u00f6ver du inte kontakta Migrationsverket\n\nOm du arbetar, studerar eller har egna medel f\u00f6r din f\u00f6rs\u00f6rjning har du automatisk uppeh\u00e5llsr\u00e4tt i Sverige och beh\u00f6ver d\u00e4rf\u00f6r inte ans\u00f6ka om uppeh\u00e5llstillst\u00e5nd eller kontakta Migrationsverket. Om du \u00e4r familjemedlem till en EU-medborgare som har uppeh\u00e5llsr\u00e4tt, s\u00e5 har \u00e4ven du uppeh\u00e5llsr\u00e4tt. Efter fem \u00e5r har du m\u00f6jlighet att f\u00e5 permanent uppeh\u00e5llsr\u00e4tt.\n\nF\u00f6r att du ska kunna ans\u00f6ka om uppeh\u00e5llstillst\u00e5nd ska din familjemedlem i Sverige vara\n\n\n* sambo, make eller maka eller registrerad partner\n* blivande sambo, make eller maka\n* barn under 18 \u00e5r.\n\n\n### F\u00f6rs\u00f6rjningskrav\n\nDen person som du ska bo med i Sverige m\u00e5ste kunna f\u00f6rs\u00f6rja er b\u00e5da. Han eller hon ska ocks\u00e5 ha en bostad av tillr\u00e4cklig storlek och standard som ni kan bo tillsammans i n\u00e4r du flyttar till Sverige.\n\n### Andra n\u00e4ra anh\u00f6riga\n\nI undantagsfall kan du f\u00e5 uppeh\u00e5llstillst\u00e5nd p\u00e5 grund av anknytning till en annan n\u00e4ra anh\u00f6rig som du har bott tillsammans med i hemlandet. Det kan till exempel vara om du \u00e4r \u00f6ver 18 \u00e5r och dina f\u00f6r\u00e4ldrar \u00e4r bosatta h\u00e4r.\n\nNi ska kunna visa att ni bodde tillsammans omedelbart innan din anh\u00f6rige flyttade till Sverige och att ni redan i hemlandet var socialt och k\u00e4nslom\u00e4ssigt beroende av varandra, och att det d\u00e4rf\u00f6r \u00e4r sv\u00e5rt f\u00f6r er att leva \u00e5tskilda.\n\nAns\u00f6kan ska l\u00e4mnas in s\u00e5 fort som m\u00f6jligt efter att din anh\u00f6rige flyttade till Sverige. I regel \u00e4r det inte m\u00f6jligt att f\u00e5 uppeh\u00e5llstillst\u00e5nd om ans\u00f6kan g\u00f6rs efter l\u00e5ng tid eller om beroendet mellan er har uppst\u00e5tt efter att din anh\u00f6rige flyttade till Sverige.\n\n## S\u00e5 ans\u00f6ker du om uppeh\u00e5llstillst\u00e5nd\n\nDu kan g\u00f6ra en ans\u00f6kan p\u00e5 webben. I ans\u00f6kan fyller du i uppgifter om dig sj\u00e4lv och den person i Sverige som du flyttar till. Om du har barn under 18 \u00e5r som har f\u00f6ljt eller kommer att f\u00f6lja med dig till Sverige kan du ans\u00f6ka om uppeh\u00e5llstillst\u00e5nd f\u00f6r dem samtidigt.\n\nEn EU-medborgare beh\u00f6ver inte betala n\u00e5gon avgift f\u00f6r att ans\u00f6ka om uppeh\u00e5llstillst\u00e5nd."}