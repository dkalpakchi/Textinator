{"url": "https://www.migrationsverket.se/Privatpersoner/Besoka-Sverige/Forlanga-besok.html", "text": "Ans\u00f6ka om att f\u00f6rl\u00e4nga bes\u00f6ket i Sverige\n\nOm du beh\u00f6ver stanna l\u00e4ngre \u00e4n ditt visum g\u00e4ller kan du ans\u00f6ka om att f\u00f6rl\u00e4nga ditt visum eller ans\u00f6ka om ett uppeh\u00e5llstillst\u00e5nd f\u00f6r bes\u00f6k. Du som \u00e4r viseringsfri och vill stanna mer \u00e4n 90 dagar ska ans\u00f6ka om ett uppeh\u00e5llstillst\u00e5nd f\u00f6r bes\u00f6k.\u00a0\n\nEtt visum f\u00f6r bes\u00f6k g\u00e4ller i h\u00f6gst 90 dagar. Om du redan har vistats i Schengenl\u00e4nderna i 90 dagar under den senaste 180-dagarsperioden\u00a0kan du inte f\u00f6rl\u00e4nga ditt visum. D\u00e5\u00a0kan du i st\u00e4llet ans\u00f6ka om ett uppeh\u00e5llstillst\u00e5nd f\u00f6r bes\u00f6k.\n\nDu kan ans\u00f6ka om ett f\u00f6rl\u00e4ngt visum om din sammanlagda vistelse i Schengenl\u00e4nderna inte kommer att bli l\u00e4ngre \u00e4n 90 dagar under en 180-dagarsperiod.\n\nDu ska f\u00e5 f\u00f6rl\u00e4ngt visum\n\n\u2022 vid force majeure \u2013 of\u00f6rutsedda h\u00e4ndelser som g\u00f6r att du inte kan l\u00e4mna Sverige och Schengenl\u00e4nderna, till exempel extremt d\u00e5ligt v\u00e4der\n\u2022 om det finns humanit\u00e4ra sk\u00e4l \u2013 till exempel om du, eller en n\u00e4ra sl\u00e4kting till dig som \u00e4r bosatt i Sverige, drabbas av akut allvarlig sjukdom.\nDu kan f\u00e5 f\u00f6rl\u00e4ngt visum\n\n\u2022 om du har starka personliga sk\u00e4l \u2013 det kan till exempel handla om sjukv\u00e5rd eller aff\u00e4rsbes\u00f6k.\nAnledningen till behovet av f\u00f6rl\u00e4ngd vistelse ska ha uppst\u00e5tt efter inresa i Sverige. Du m\u00e5ste ans\u00f6ka om f\u00f6rl\u00e4ngning innan ditt visum har slutat g\u00e4lla. Du b\u00f6r g\u00f6ra detta i s\u00e5 god tid som m\u00f6jligt f\u00f6r att Migrationsverket ska hinna fatta ett beslut innan ditt visum g\u00e5r ut.\n\nN\u00e4r du l\u00e4mnar in en ans\u00f6kan om f\u00f6rl\u00e4ngning av visum beh\u00f6ver du inte betala n\u00e5gon avgift. Men om Migrationsverket bed\u00f6mer att ans\u00f6kan \u00e4r grundad i starka personliga sk\u00e4l m\u00e5ste du betala en avgift p\u00e5 30 euro i samband med att vi tar beslut om din ans\u00f6kan. Du kommer att f\u00e5 information om hur du ska betala avgiften innan vi tar beslut.\n\nEn ans\u00f6kan om f\u00f6rl\u00e4ngning av visum p\u00e5 grund av force majeure eller humanit\u00e4ra sk\u00e4l \u00e4r avgiftsfri.\n\nEn ans\u00f6kan om f\u00f6rl\u00e4ngt visum ska personligen l\u00e4mnas in\u00a0till n\u00e5gon av\u00a0Migrationsverkets tillst\u00e5ndsenheter innan\u00a0visumet slutar g\u00e4lla. Innan du bes\u00f6ker Migrationsverket beh\u00f6ver du boka tid.\n\n\u2022 blanketten Ans\u00f6kan om Schengenvisering, nummer 118031\n\u2022 ditt pass i original (f\u00f6r att visa upp det)\n\u2022 en f\u00f6rklaring p\u00e5 varf\u00f6r du ska f\u00e5 f\u00f6rl\u00e4ngd visering\n\u2022 dokumentation som visar varf\u00f6r\u00a0du beh\u00f6ver en l\u00e4ngre vistelse (exempelvis intyg fr\u00e5n f\u00f6retag, l\u00e4karintyg eller dylikt)\n\u2022 en individuell medicinsk resef\u00f6rs\u00e4kring som t\u00e4cker de kostnader som kan uppst\u00e5 i samband med akut l\u00e4karhj\u00e4lp, br\u00e5dskande sjukhusv\u00e5rd eller transport till hemlandet av medicinska sk\u00e4l. F\u00f6rs\u00e4kringen ska t\u00e4cka kostnader p\u00e5 minst 30\u00a0000 euro och g\u00e4lla i alla Schengenl\u00e4nder.\nMigrationsverket skickar beslutet till dig. Om Migrationsverket har beslutat att du har r\u00e4tt till ett f\u00f6rl\u00e4ngt visum f\u00e5r du ett klisterm\u00e4rke i passet som bevis p\u00e5 ditt f\u00f6rl\u00e4ngda visum. Du eller ett ombud (n\u00e5gon som kommer i st\u00e4llet f\u00f6r dig) ska komma till Migrationsverket f\u00f6r att f\u00e5 m\u00e4rket inklistrat i ditt pass. Ombudet beh\u00f6ver ha med sig en fullmakt fr\u00e5n dig.\n\nOm Migrationsverket bed\u00f6mer att du inte f\u00e5r f\u00f6rl\u00e4ngt visum avvisas din ans\u00f6kan. En avvisning av ett \u00e4rende som pr\u00f6vas enligt viseringskodexen kan inte \u00f6verklagas.\n\nDu har r\u00e4tt att vistas i Sverige s\u00e5 l\u00e4nge som du har ett giltigt visum. Om ditt visum har slutat g\u00e4lla har du inte r\u00e4tt att vistas i n\u00e5got av Schengenl\u00e4nderna. Om du har ans\u00f6kt om att f\u00f6rl\u00e4nga din vistelse efter att ditt visum har\u00a0g\u00e5tt ut\u00a0f\u00e5r du inte heller vara kvar i Sverige och v\u00e4nta p\u00e5 beslutet.\n\nOm du har ans\u00f6kt om en f\u00f6rl\u00e4ngning som g\u00f6r att du kommer att stanna i Sverige mer \u00e4n 90 dagar, under en period om totalt 180 dagar, g\u00e4ller andra regler. L\u00e4s mer h\u00e4r nedanf\u00f6r under rubriken Uppeh\u00e5llstillst\u00e5nd f\u00f6r bes\u00f6k.\n\nDet kan finnas sk\u00e4l f\u00f6r dig att beh\u00f6va stanna l\u00e4ngre i Sverige \u00e4n ditt visum g\u00e4ller. Om du redan har vistats i Schengenl\u00e4nderna i 90 dagar under den senaste 180-dagarsperioden ska du ans\u00f6ka om ett uppeh\u00e5llstillst\u00e5nd f\u00f6r bes\u00f6k.\n\n\u00c4ven du som \u00e4r viseringsfri och beh\u00f6ver stanna i Sverige i mer \u00e4n 90 dagar ska ans\u00f6ka om ett uppeh\u00e5llstillst\u00e5nd f\u00f6r bes\u00f6k.\n\nOm du har l\u00e4mnat in en ans\u00f6kan om f\u00f6rl\u00e4ngning av ditt bes\u00f6k innan din viseringsfria tid eller ditt visum har g\u00e5tt ut s\u00e5 har du r\u00e4tt att stanna kvar i Sverige till Migrationsverket har fattat ett beslut. \n\nEn ans\u00f6kan om uppeh\u00e5llstillst\u00e5nd f\u00f6r bes\u00f6k ska l\u00e4mnas in personligen vid n\u00e5gon av v\u00e5ra tillst\u00e5ndsenheter. Du ska boka tid f\u00f6re ditt bes\u00f6k. \u00c4r du inbjuden till Sverige f\u00f6r att bes\u00f6ka sl\u00e4kt eller v\u00e4nner ska personen som bjuder in dig vara med vid bes\u00f6ket och kunna legitimera sig. Du ska ocks\u00e5 ta med dig ditt pass i original.\n\n\u2022 blankett Ans\u00f6kan om uppeh\u00e5llstillst\u00e5nd f\u00f6r bes\u00f6k, nummer 164011.\u00a0F\u00f6r barn under 18 \u00e5r ska du anv\u00e4nda blanketten Ans\u00f6kan om uppeh\u00e5llstillst\u00e5nd f\u00f6r bes\u00f6k f\u00f6r barn under 18 \u00e5r, nummer 166011. De finns p\u00e5 alla Migrationsverkets tillst\u00e5ndsenheter och h\u00e4r p\u00e5 v\u00e5r webbplats\n\u2022 blankett Familjeuppgifter\u00a0\u2013 Bilaga till ans\u00f6kan,\u00a0nummer 238011\n\u2022 kontoutdrag eller n\u00e5got annat dokument som visar att du har pengar f\u00f6r ditt uppeh\u00e4lle under den tid du planerar att bes\u00f6ka Sverige. Om n\u00e5gon annan ska st\u00e5 f\u00f6r din f\u00f6rs\u00f6rjning ska den personens inkomstuppgifter/tillg\u00e5ngar styrkas\n\u2022 returbiljett eller tillr\u00e4ckliga medel f\u00f6r att skaffa en s\u00e5dan\n\u2022 avgiften f\u00f6r ans\u00f6kan om uppeh\u00e5llstillst\u00e5nd \u00e4r 1\u00a0000 kr f\u00f6r vuxna och 500 kr f\u00f6r barn. Du f\u00e5r inte tillbaka pengarna om du f\u00e5r ett avslag p\u00e5 din ans\u00f6kan. Avgiften betalas i samband med att du l\u00e4mnar in din ans\u00f6kan. Du kan bara betala med kontokort. \nAns\u00f6kan om uppeh\u00e5llstillst\u00e5nd f\u00f6r bes\u00f6k, blankett nummer 164011Ans\u00f6kan om uppeh\u00e5llstillst\u00e5nd f\u00f6r bes\u00f6k f\u00f6r barn under 18 \u00e5r, blankett nummer 166011Familjeuppgifter\u00a0\u2013 Bilaga till ans\u00f6kan,\u00a0blankett nummer 238011\n\nOm du f\u00e5r tillst\u00e5nd f\u00e5r du ett uppeh\u00e5llstillst\u00e5ndskort. Kortet \u00e4r ett bevis p\u00e5 att du har tillst\u00e5nd att vara i Sverige och inneh\u00e5ller bland annat foto p\u00e5 dig och dina fingeravtryck. Du ska d\u00e4rf\u00f6r bes\u00f6ka Migrationsverket f\u00f6r att bli fotograferad och l\u00e4mna dina fingeravtryck s\u00e5 snart som m\u00f6jligt. Oftast sker det i samband med att du l\u00e4mnar in din ans\u00f6kan personligen. Du kan ocks\u00e5 bli kallad till Migrationsverket vid ett senare tillf\u00e4lle.\n\nObservera att du kommer beh\u00f6va bli fotograferad och l\u00e4mna fingeravtryck \u00e4ven om du tidigare haft ett uppeh\u00e5llstillst\u00e5ndskort eftersom ditt foto och dina fingeravtryck inte kan sparas.\n\nBeslutet skickas hem till din adress i Sverige. N\u00e4r uppeh\u00e5llstillst\u00e5ndskortet \u00e4r klart skickas det hem till dig inom cirka en vecka.\n\nDu blir inte folkbokf\u00f6rd i Sverige och har d\u00e5 inte r\u00e4tt till sociala f\u00f6rm\u00e5ner. Det \u00e4r d\u00e4rf\u00f6r viktigt att du har en f\u00f6rs\u00e4kring som t\u00e4cker kostnader som kan uppst\u00e5 till exempel vid sjukdom och olycksfall."}