{"url": "https://www.migrationsverket.se/Privatpersoner/Studera-i-Sverige/Andra-studier.html", "text": "## Kortare handl\u00e4ggningstid f\u00f6r komplett ans\u00f6kan\n\nF\u00f6r att Migrationsverket ska kunna fatta beslut i ditt \u00e4rende kr\u00e4vs det att alla uppgifter \u00e4r ifyllda och alla n\u00f6dv\u00e4ndiga dokument finns med. Det inneb\u00e4r att handl\u00e4ggningstiden blir kortare om allt som kr\u00e4vs finns med fr\u00e5n b\u00f6rjan \u00e4n om ans\u00f6kan kompletteras i efterhand.\n\nObservera att Migrationsverket i vissa fall kan beh\u00f6va utreda ans\u00f6kan ytterligare \u00e4ven om alla uppgifter \u00e4r ifyllda och alla dokument har skickats med.\n\nF\u00f6r att f\u00e5 en uppfattning om hur l\u00e5ng tid du beh\u00f6ver v\u00e4nta p\u00e5 ditt beslut kan du bes\u00f6ka sidan Tid till beslut. Observera att genomsnittstiden som visas p\u00e5 sidan ber\u00e4knas utifr\u00e5n tidigare avgjorda \u00e4renden i samma kategori. Tiden kan variera fr\u00e5n ans\u00f6kan till ans\u00f6kan.\n\n## N\u00e4r vi har tagit emot din ans\u00f6kan\n\nOm du f\u00e5r tillst\u00e5nd f\u00f6r mer \u00e4n tre m\u00e5nader f\u00e5r du ett uppeh\u00e5llstillst\u00e5ndskort. Kortet \u00e4r ett bevis p\u00e5 att du har tillst\u00e5nd att vara i Sverige och inneh\u00e5ller bland annat dina fingeravtryck och foto p\u00e5 dig.\n\nDu som beh\u00f6ver visum f\u00f6r att resa till Sverige ska d\u00e4rf\u00f6r bes\u00f6ka den svenska ambassaden eller generalkonsulatet f\u00f6r att bli fotograferad och l\u00e4mna dina fingeravtryck s\u00e5 snart som m\u00f6jligt. Det \u00e4r inte alla ambassader som har m\u00f6jlighet att ta emot dig f\u00f6r att fotografera dig och ta dina fingeravtryck. Kontakta d\u00e4rf\u00f6r alltid ambassaden eller generalkonsulatet f\u00f6re ditt bes\u00f6k f\u00f6r mer information.\n\nDu som inte beh\u00f6ver visum ska bes\u00f6ka Migrationsverket f\u00f6r att l\u00e4mna fingeravtryck och bli fotograferad efter att du har kommit till Sverige. Ditt tillst\u00e5nd m\u00e5ste dock\u00a0vara klart innan du reser till Sverige."}