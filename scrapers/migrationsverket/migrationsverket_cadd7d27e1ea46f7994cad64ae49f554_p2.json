{"url": "https://www.migrationsverket.se/Privatpersoner/Studera-i-Sverige/Andra-studier.html", "text": "## S\u00e5 ans\u00f6ker du\n\nDu kan ans\u00f6ka om uppeh\u00e5llstillst\u00e5nd p\u00e5\u00a0webben. Tillst\u00e5ndet ska vara klart innan du reser till Sverige.\n\nI de flesta fall betalar du en avgift.\n\nInnan du l\u00e4mnar in din ans\u00f6kan\n\nKontrollera att informationen p\u00e5 dokumenten du skickar med syns tydligt. Viktiga uppgifter som ditt namn m\u00e5ste framg\u00e5 av dokumenten. Dokumenten b\u00f6r vara s\u00e5 nyligen utf\u00e4rdade som m\u00f6jligt. Dokumenten b\u00f6r ocks\u00e5 vara \u00f6versatta till svenska eller engelska av auktoriserad \u00f6vers\u00e4ttare, om de \u00e4r utf\u00e4rdade p\u00e5 ett annat spr\u00e5k. N\u00e4r du skickar med ett \u00f6versatt dokument ska du alltid skicka med en kopia av originaldokumentet.\n\nDet h\u00e4r ska du skicka med din ans\u00f6kan\n\nDu ska skicka med\n\n\u2022 kopior av de sidor i ditt pass som visar personuppgifter, foto, namnteckning, passnummer, utf\u00e4rdandeland, giltighetstid och om du har tillst\u00e5nd att bo i andra l\u00e4nder \u00e4n ditt hemland\n\u2022 antagningsbesked som visar att du \u00e4r antagen till studier p\u00e5 heltid\n\u2022 kopia p\u00e5 dokument som visar att du har en helt\u00e4ckande sjukf\u00f6rs\u00e4kring som g\u00e4ller i Sverige. F\u00f6rs\u00e4kringen ska g\u00e4lla f\u00f6r hela den tid du ska vara i Sverige och t\u00e4cka kostnader f\u00f6r akut och annan l\u00e4karv\u00e5rd, tandv\u00e5rd och sjukhusvistelse. Den ska ocks\u00e5 t\u00e4cka kostnader f\u00f6r hemtransport av medicinska sk\u00e4l\n\u2022 kontoutdrag fr\u00e5n din bank som styrker att du har egna pengar f\u00f6r din f\u00f6rs\u00f6rjning. Kontoutdraget b\u00f6r vara daterat i anslutning till ans\u00f6kningstillf\u00e4llet och vara \u00f6versatt till engelska, eller\n\u2022 dokument utf\u00e4rdat i ditt namn som visar att du har f\u00e5tt stipendium eller liknande (till exempel studiemedel) med uppgift om m\u00e5nadsbelopp eller totalbelopp och under vilken tid du f\u00e5r pengarna\n\u2022 intyg om att du efter slutf\u00f6rd f\u00f6rutbildning kommer att vara formellt beh\u00f6rig till en efterf\u00f6ljande h\u00f6gskoleutbildning (g\u00e4ller dig som ska studera p\u00e5 en f\u00f6rutbildning f\u00f6r att f\u00e5 beh\u00f6righet till en h\u00f6gskoleutbildning)\n\u2022 ett komplett ifyllt fr\u00e5geformul\u00e4r (blankett nummer 105031W_A vid en f\u00f6rstag\u00e5ngsans\u00f6kan)\n\u2022 ett skriftligt medgivande fr\u00e5n dina v\u00e5rdnadshavare om att du f\u00e5r bo och studera i Sverige om du \u00e4r under 18 \u00e5r (blankett nummer 122011).\n\nOm ans\u00f6kan g\u00e4ller spr\u00e5kstudier som ges som ett led i att erh\u00e5lla svensk yrkeslegitimation ska du ha ett yrke som kr\u00e4ver legitimation eller kompetensbevis och vara formellt beh\u00f6rig att ut\u00f6va detta yrke i Sverige efter genomf\u00f6rd kompletteringsutbildning.\n\nDu som \u00e4r utbildad utanf\u00f6r EU/EES ska till din ans\u00f6kan om uppeh\u00e5llstillst\u00e5nd bifoga ett beslut fr\u00e5n Socialstyrelsen om pr\u00f6vning av utl\u00e4ndsk utbildning. F\u00f6r dig som \u00e4r utbildad inom EU/EES kr\u00e4vs inte ett s\u00e5dant beslut fr\u00e5n Socialstyrelsen, men du m\u00e5ste i din ans\u00f6kan om uppeh\u00e5llstillst\u00e5nd kunna visa att dina yrkeskvalifikationer \u00e4r tillr\u00e4ckliga. Du som \u00e4r utbildad inom EU/EES m\u00e5ste d\u00e4rf\u00f6r bifoga f\u00f6ljande handlingar:\n\n\u2022 Examensbevis fr\u00e5n utbildningen inom EU/EES\n\u2022 Ett intyg som inte \u00e4r \u00e4ldre \u00e4n tre m\u00e5nader som visar att du inte har f\u00f6rbjudits att ut\u00f6va yrket, till exempel Certificate of Good Standing eller Certificate of Current Professional Status\n\u2022 Kopia och \u00f6vers\u00e4ttning av ett intyg som bekr\u00e4ftar att du uppfyller n\u00e5gon av artiklarna 23 eller 24 i EU-direktiv 2005/36/EG.\n\nOm det kr\u00e4vs tillst\u00e5nd fr\u00e5n centralbank eller motsvarande f\u00f6r att f\u00e5 f\u00f6ra ut pengarna fr\u00e5n ditt land, m\u00e5ste du dessutom skicka med ett s\u00e5dant tillst\u00e5nd.\n\nKontrollera vad ambassaden eller generalkonsulatet kr\u00e4ver\n\nObservera att den ambassad eller det generalkonsulat d\u00e4r du l\u00e4mnar in din ans\u00f6kan kan kr\u00e4va ytterligare dokument. Kontakta ambassaden eller generalkonsulatet f\u00f6r mer information."}