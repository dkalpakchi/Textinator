{"url": "https://www.migrationsverket.se/privatpersoner/eu-medborgare-och-varaktigt-bosatta/varaktigt-bosatt.html", "text": "# Uppeh\u00e5llstillst\u00e5nd i Sverige f\u00f6r n\u00e5gon med st\u00e4llning som varaktigt bosatt i ett annat EU-land\n\nPersoner som har bott i minst fem \u00e5r i ett EU-land med uppeh\u00e5llstillst\u00e5nd kan ans\u00f6ka om att f\u00e5 st\u00e4llning som varaktigt bosatt i det landet. Den som f\u00e5r st\u00e4llning som varaktigt bosatt f\u00e5r ett s\u00e4rskilt EG/EU-uppeh\u00e5llstillst\u00e5nd som inneb\u00e4r att personen har vissa r\u00e4ttigheter som liknar de som en EU-medborgare har. Det ger personen st\u00f6rre m\u00f6jligheter att flytta till ett annat EU-land f\u00f6r att till exempel arbeta, studera, starta eget f\u00f6retag eller leva p\u00e5 sin pension.\n\nOm du sedan tidigare har st\u00e4llning som varaktigt bosatt i ett annat EU-land och nu uppfyller kraven f\u00f6r st\u00e4llning som varaktigt bosatt i Sverige kan du ans\u00f6ka om att flytta st\u00e4llning som varaktigt bosatt fr\u00e5n ett annat land till Sverige. Kontakta Migrationsverket om du har fr\u00e5gor om hur du g\u00e5r tillv\u00e4ga f\u00f6r att ans\u00f6ka om att flytta din st\u00e4llning som varaktigt bosatt.\n\n## Vem kan f\u00e5 st\u00e4llning som varaktigt bosatt i EU?\n\nF\u00f6r att f\u00e5 st\u00e4llning som varaktigt bosatt ska du ha bott i ett EU-land i minst fem \u00e5r med uppeh\u00e5llstillst\u00e5nd. Du ska ocks\u00e5 kunna f\u00f6rs\u00f6rja dig. F\u00f6r att f\u00e5 st\u00e4llningen ska du ans\u00f6ka om ett s\u00e4rskilt EU-uppeh\u00e5llstillst\u00e5nd. V\u00e4nd dig till det aktuella landets migrationsmyndighet f\u00f6r information om hur du ans\u00f6ker.\n\nObservera att Danmark, Irland och Storbritannien inte omfattas av reglerna f\u00f6r st\u00e4llning som varaktigt bosatt. Du kan d\u00e4rf\u00f6r inte ans\u00f6ka om st\u00e4llning som varaktigt bosatt i dessa tre l\u00e4nder."}