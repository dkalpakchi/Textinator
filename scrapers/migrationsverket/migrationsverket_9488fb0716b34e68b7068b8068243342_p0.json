{"url": "https://www.migrationsverket.se/Privatpersoner/Besoka-Sverige/Forlanga-besok.html", "text": "# Ans\u00f6ka om att f\u00f6rl\u00e4nga bes\u00f6ket i Sverige\n\nOm du beh\u00f6ver stanna l\u00e4ngre tid \u00e4n ditt visum g\u00e4ller kan du ans\u00f6ka om att f\u00f6rl\u00e4nga ditt visum, om den sammanlagda tiden blir kortare \u00e4n 90 dagar fr\u00e5n att du reste in i Schengenomr\u00e5det. Blir ditt bes\u00f6k i Sverige och Schengen l\u00e4ngre \u00e4n 90 dagar beh\u00f6ver du ans\u00f6ka om uppeh\u00e5llstillst\u00e5nd f\u00f6r bes\u00f6k. Du som \u00e4r viseringsfri och vill stanna mer \u00e4n 90 dagar ska ans\u00f6ka om uppeh\u00e5llstillst\u00e5nd f\u00f6r bes\u00f6k.\n\n## Bes\u00f6k som varar h\u00f6gst 90 dagar\n\nEtt visum f\u00f6r bes\u00f6k g\u00e4ller i h\u00f6gst 90 dagar. Om du redan har vistats i Schengenl\u00e4nderna i 90 dagar under den senaste 180-dagarsperioden\u00a0kan du inte f\u00f6rl\u00e4nga ditt visum. D\u00e5\u00a0kan du i st\u00e4llet ans\u00f6ka om ett uppeh\u00e5llstillst\u00e5nd f\u00f6r bes\u00f6k.\n\n### F\u00f6rl\u00e4nga visum\n\nDu kan ans\u00f6ka om ett f\u00f6rl\u00e4ngt visum om din sammanlagda vistelse i Schengenl\u00e4nderna inte kommer att bli l\u00e4ngre \u00e4n 90 dagar under en 180-dagarsperiod.\n\nDu ska f\u00e5 f\u00f6rl\u00e4ngt visum\n\n\n* vid force majeure \u2013 of\u00f6rutsedda h\u00e4ndelser som g\u00f6r att du inte kan l\u00e4mna Sverige och Schengenl\u00e4nderna, till exempel extremt d\u00e5ligt v\u00e4der\n* om det finns humanit\u00e4ra sk\u00e4l \u2013 till exempel om du, eller en n\u00e4ra sl\u00e4kting till dig som \u00e4r bosatt i Sverige, drabbas av akut allvarlig sjukdom.\n\n\nDu kan f\u00e5 f\u00f6rl\u00e4ngt visum\n\n\n* om du har starka personliga sk\u00e4l \u2013 det kan till exempel handla om sjukv\u00e5rd eller aff\u00e4rsbes\u00f6k.\n\n\nAnledningen till behovet av f\u00f6rl\u00e4ngd vistelse ska ha uppst\u00e5tt efter inresa i Sverige. Du m\u00e5ste ans\u00f6ka om f\u00f6rl\u00e4ngning innan ditt visum har slutat g\u00e4lla. Du b\u00f6r g\u00f6ra detta i s\u00e5 god tid som m\u00f6jligt f\u00f6r att Migrationsverket ska hinna fatta ett beslut innan ditt visum g\u00e5r ut.\n\nN\u00e4r du l\u00e4mnar in en ans\u00f6kan om f\u00f6rl\u00e4ngning av visum beh\u00f6ver du inte betala n\u00e5gon avgift. Men om Migrationsverket bed\u00f6mer att ans\u00f6kan \u00e4r grundad i starka personliga sk\u00e4l m\u00e5ste du betala en avgift p\u00e5 30 euro i samband med att vi tar beslut om din ans\u00f6kan. Du kommer att f\u00e5 information om hur du ska betala avgiften innan vi tar beslut.\n\nEn ans\u00f6kan om f\u00f6rl\u00e4ngning av visum p\u00e5 grund av force majeure eller humanit\u00e4ra sk\u00e4l \u00e4r avgiftsfri."}