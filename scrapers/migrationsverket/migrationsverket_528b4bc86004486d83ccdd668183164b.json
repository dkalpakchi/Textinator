{"url": "https://www.migrationsverket.se/Privatpersoner/Framlingspass-och-resedokument/Resedokument.html", "text": "Resedokument\n\nF\u00f6r att kunna f\u00e5 ett resedokument ska du vara erk\u00e4nd flykting enligt 1951 \u00e5rs Gen\u00e8vekonvention eller vara statsl\u00f6s och uppfylla kraven i 1954 \u00e5rs New Yorkkonvention.\n\nDu ans\u00f6ker om ett resedokument genom att fylla i blanketten Ans\u00f6kan om resedokument, nummer 108021, och l\u00e4mna in den vid ett personligt bes\u00f6k p\u00e5 n\u00e5gon av Migrationsverkets tillst\u00e5ndsenheter. Innan du bes\u00f6ker Migrationsverket f\u00f6r att l\u00e4mna in din ans\u00f6kan ska du boka tid. Du m\u00e5ste boka en tid f\u00f6r varje person som vill ans\u00f6ka om resedokument, och varje person ska l\u00e4mna in en egen blankett.\n\nBarn under 18 \u00e5r f\u00e5r inte sj\u00e4lva ans\u00f6ka om resedokument. Det \u00e4r barnets v\u00e5rdnadshavare eller gode man som ans\u00f6ker om resedokument \u00e5t barnet.\n\nOm det finns tv\u00e5 v\u00e5rdnadshavare m\u00e5ste b\u00e5da godk\u00e4nna ans\u00f6kan genom att skriva under barnets ans\u00f6kningsblankett. Om bara en av v\u00e5rdnadshavarna f\u00f6ljer med barnet till Migrationsverket och l\u00e4mnar in ans\u00f6kan m\u00e5ste den andra skriva under ans\u00f6kningsblanketten i f\u00f6rv\u00e4g. Underskriften m\u00e5ste bevittnas av en tredje person.\n\nEtt barn som inte har n\u00e5gon av sina f\u00f6r\u00e4ldrar i Sverige m\u00e5ste ha sin gode man med sig n\u00e4r ans\u00f6kan l\u00e4mnas in till Migrationsverket.\n\nDet kostar ingenting att ans\u00f6ka om ett resedokument, men du betalar en avgift n\u00e4r du h\u00e4mtar ut resedokumentet. Du kan betala avgiften med kort n\u00e4r du kommer till Migrationsverket f\u00f6r att h\u00e4mta ut ditt resedokument. Om du inte kan betala med kort ska du be om ett inbetalningskort n\u00e4r du ans\u00f6ker om resedokument. Betala in avgiften n\u00e4r du f\u00e5r beslutet om att du har beviljats ett resedokument. Migrationsverket tar inte emot kontanter och kan inte l\u00e4mna ut ditt resedokument innan avgiften \u00e4r betald.\n\nP\u00e5 Migrationsverkets webbplats kan du l\u00e4sa om ungef\u00e4r hur l\u00e5ng handl\u00e4ggningstiden \u00e4r just nu. Beslutet kan ta l\u00e4ngre tid om handl\u00e4ggaren m\u00e5ste be dig om mer information.\n\nN\u00e4r Migrationsverket har handlagt din ans\u00f6kan skickar vi beslutet hem till dig med post.\n\nDu ska h\u00e4mta ditt resedokument p\u00e5 samma tillst\u00e5ndsenhet eller servicecenter som du l\u00e4mnade in din ans\u00f6kan p\u00e5, om du inte har f\u00e5tt information om att du ska h\u00e4mta resedokumentet p\u00e5 en annan ort. Om du vill h\u00e4mta ditt resedokument p\u00e5 en annan ort ska du tala med personalen om detta n\u00e4r du l\u00e4mnar in din ans\u00f6kan.\n\nDu kan betala avgiften med kort n\u00e4r du h\u00e4mtar ditt resedokument, eller med inbetalningskort innan du kommer f\u00f6r att h\u00e4mta det.\n\nDu m\u00e5ste ha med dig en giltig legitimation n\u00e4r du h\u00e4mtar ditt resedokument.\n\nResedokumentet uppfyller EU:s krav p\u00e5 pass och g\u00e5r att resa med i alla l\u00e4nder. Men om du \u00e4r flykting enligt 1951 \u00e5rs Gen\u00e8vekonvention kommer det att st\u00e5 i ditt pass att du inte f\u00e5r resa till ditt hemland eller det land som du har flytt fr\u00e5n.\n\nOm du inte har kunnat styrka din identitet kommer det att st\u00e5 i ditt resedokument att din identitet inte \u00e4r styrkt, vilket kan g\u00f6ra det sv\u00e5rare att resa till vissa l\u00e4nder.\n\nTill vissa l\u00e4nder kan du beh\u00f6va ett visum. Kontakta det aktuella landets ambassad f\u00f6r att f\u00e5 mer information innan du reser.\n\nEtt resedokument g\u00e4ller vanligtvis i fem \u00e5r och kan inte f\u00f6rl\u00e4ngas. Om du beh\u00f6ver ett resedokument n\u00e4r giltighetstiden har g\u00e5tt ut kan du ans\u00f6ka om ett nytt.\n\nN\u00e4r du vill ans\u00f6ka om ett nytt resedokument m\u00e5ste du bli fotograferad och l\u00e4mna fingeravtryck igen, eftersom ditt foto och dina fingeravtryck inte finns sparade hos Migrationsverket, utan bara i ett datorchip i resedokumentet.\n\nOm du tappar bort ditt resedokument eller om det blir stulet ska du f\u00f6rst anm\u00e4la det till polisen. Om du beh\u00f6ver ett nytt resedokument m\u00e5ste du l\u00e4mna in en ny ans\u00f6kan. Ta med dig en kopia av polisanm\u00e4lan som du har f\u00e5tt p\u00e5 posten eller p\u00e5 polisstationen n\u00e4r du ans\u00f6ker om ett nytt resedokument.\n\nOm Migrationsverket avsl\u00e5r din ans\u00f6kan om resedokument kan du \u00f6verklaga beslutet. Ditt \u00f6verklagande m\u00e5ste ha kommit in till Migrationsverket inom tre veckor fr\u00e5n den dagen som du fick beslutet.\n\nMer information finner du p\u00e5 v\u00e5r webbplats www.migrationsverket.se.\n\nOm du har fr\u00e5gor kan du ringa din mottagningsenhet eller Migrationsverkets kundtj\u00e4nst p\u00e5 telefon 0771-235\u00a0235.\n\nSenast uppdaterad: 2019-05-28"}