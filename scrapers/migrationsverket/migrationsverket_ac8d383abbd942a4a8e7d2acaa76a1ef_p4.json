{"url": "https://www.migrationsverket.se/Privatpersoner/Studera-i-Sverige/Gymnasium-och-folkhogskola.html", "text": "#Studera p\u00e5 gymnasium och folkh\u00f6gskola\n\n## Efter beslut\n\nBeslutet skickas till den ambassad eller generalkonsulat som du valde i webbans\u00f6kan. N\u00e4r du ska h\u00e4mta ditt beslut ska du ta med ditt pass.\n\nN\u00e4r uppeh\u00e5llstillst\u00e5ndskortet \u00e4r klart, kommer ambassaden eller generalkonsulatet att l\u00e4mna ut eller skicka det f\u00e4rdiga kortet till dig. T\u00e4nk p\u00e5 att det kan ta upp till fyra veckor att tillverka och leverera kortet till ambassaden eller generalkonsulatet efter det att du har f\u00e5tt ditt beslut. N\u00e4r du reser in i Sverige m\u00e5ste du visa upp uppeh\u00e5llstillst\u00e5ndskortet tillsammans med ett giltigt pass.\n\nOm du kan resa till Sverige utan visum b\u00f6r du kunna visa upp en kopia av beslutet n\u00e4r du reser in. S\u00e5 snart du kan efter att du har kommit till Sverige ska du boka en tid f\u00f6r att l\u00e4mna fingeravtryck och fotograferas. N\u00e4r ditt uppeh\u00e5llstillst\u00e5ndskort \u00e4r klart kommer det att skickas till din adress i Sverige. Det \u00e4r d\u00e4rf\u00f6r viktigt att du kan uppge din adress i Sverige n\u00e4r du bes\u00f6ker Migrationsverket f\u00f6r att l\u00e4mna fingeravtryck och bli fotograferad.\n\nUppeh\u00e5llstillst\u00e5ndskortet tillverkas\u00a0i samband med att beslutet fattas, dock tidigast tre m\u00e5nader innan uppeh\u00e5llstillst\u00e5ndet b\u00f6rjar g\u00e4lla. Det g\u00e5r inte att skynda p\u00e5 tillverkningen eller leveransen av kortet.\n\n## S\u00e5 l\u00e4nge g\u00e4ller tillst\u00e5ndet\n\nDu kan f\u00e5 uppeh\u00e5llstillst\u00e5nd f\u00f6r den tid som dina studier kr\u00e4ver, men aldrig f\u00f6r l\u00e4ngre tid \u00e4n ditt pass \u00e4r giltigt. \u00c4ven om du har blivit antagen till flera \u00e5rs studier kan du vanligtvis f\u00e5 uppeh\u00e5llstillst\u00e5nd f\u00f6r h\u00f6gst ett \u00e5r i taget.\u00a0Om du ska\u00a0forts\u00e4tta\u00a0studera i Sverige ska du l\u00e4mna in\u00a0en ans\u00f6kan om att f\u00f6rl\u00e4nga ditt uppeh\u00e5llstillst\u00e5nd. Du ska ans\u00f6ka om f\u00f6rl\u00e4ngning innan ditt\u00a0nuvarande tillst\u00e5nd g\u00e5r ut.\n\nUppeh\u00e5llstillst\u00e5nd f\u00f6r studier \u00e4r tidsbegr\u00e4nsat. \u00c4ven om vistelsen har varat i flera \u00e5r f\u00e5r du vanligtvis inte bos\u00e4tta dig i Sverige.\n\nTiderna som presenteras i tabellen \u00e4r generella. Giltighetstiden f\u00f6r ditt uppeh\u00e5llstillst\u00e5nd hittar du i beslutet fr\u00e5n Migrationsverket.\n\n## F\u00f6rl\u00e4ngning av tillst\u00e5ndet\n\nOm du ska forts\u00e4tta att studera efter att ditt tillst\u00e5nd har g\u00e5tt ut ska du ans\u00f6ka om att f\u00f6rl\u00e4nga ditt uppeh\u00e5llstillst\u00e5nd. Du kan f\u00e5 tillst\u00e5nd f\u00f6r samma tid som du ska studera eller f\u00f6r h\u00f6gst ett \u00e5r i taget. Du kan aldrig f\u00e5 tillst\u00e5nd f\u00f6r l\u00e4ngre tid \u00e4n ditt pass \u00e4r giltigt.\n\n### S\u00e5 ans\u00f6ker du\n\nDu kan\u00a0ans\u00f6ka om att f\u00f6rl\u00e4nga ditt tillst\u00e5nd\u00a0p\u00e5 webben.\n\nI de flesta fall betalar du en avgift."}