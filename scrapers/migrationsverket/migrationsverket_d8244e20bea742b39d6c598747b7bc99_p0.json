{"url": "https://www.migrationsverket.se/Privatpersoner/Bli-svensk-medborgare/Vad-innebar-svenskt-medborgarskap.html", "text": "# Vad inneb\u00e4r svenskt medborgarskap?\n\nDet svenska medborgarskapet \u00e4r ett r\u00e4ttsligt f\u00f6rh\u00e5llande mellan staten och dig som medborgare. Medborgarskapet st\u00e4rker din samh\u00f6righet med Sverige och f\u00f6renar svenska folket. Det \u00e4r det formella medlemskapet i samh\u00e4llet och \u00e4r en grund f\u00f6r demokratin i Sverige.\n\nMedborgarskap brukar i juridisk mening definieras som det formella f\u00f6rh\u00e5llandet mellan en individ och en stat n\u00e4r det g\u00e4ller r\u00e4ttigheter och skyldigheter.\n\n## F\u00f6rdelar med svenskt medborgarskap\n\nSvenskt medborgarskap kan inneb\u00e4ra f\u00f6rdelar som:\n\n\u2022 Bara svenska medborgare har en absolut r\u00e4tt att bo och arbeta h\u00e4r i landet och bara svenska medborgare har r\u00f6str\u00e4tt till riksdagsvalen.\n\u2022 Bara svenska medborgare kan bli invalda i riksdagen.\n\u2022 Bara svenska medborgare kan bli poliser eller yrkesmilit\u00e4rer. Det finns \u00e4ven andra yrkesgrupper som bara f\u00e5r tills\u00e4ttas med svenska medborgare.\n\u2022 Som svensk medborgare blir det enklare om du vill arbeta i andra EU-l\u00e4nder.\n\nUt\u00f6ver detta har utl\u00e4ndska medborgare som har permanent uppeh\u00e5llstillst\u00e5nd och \u00e4r folkbokf\u00f6rda i Sverige i princip, samma r\u00e4ttigheter och skyldigheter som svenska medborgare.\n\n## Dubbelt eller flerfaldigt medborgarskap\n\nSverige till\u00e5ter dubbelt medborgarskap. Dubbelt medborgarskap inneb\u00e4r att du \u00e4r medborgare i mer \u00e4n ett land. Om du blir svensk medborgare kan du beh\u00e5lla ditt tidigare medborgarskap om lagen i det andra landet till\u00e5ter det. En svensk medborgare som blir medborgare i ett annat land kan f\u00e5 beh\u00e5lla sitt svenska medborgarskap. Vissa l\u00e4nders lagstiftning till\u00e5ter inte dubbelt medborgarskap. Du kan l\u00e4sa mer under rubriken F\u00f6rlora medborgarskapet.\n\n## F\u00f6rdelar med dubbelt medborgarskap\n\nMedborgarskap i mer \u00e4n ett land kan inneb\u00e4ra f\u00f6rdelar som:\n\n\u2022 m\u00f6jlighet att arbeta i flera l\u00e4nder \n\u2022 m\u00f6jlighet att f\u00e5 del av sociala f\u00f6rm\u00e5ner i mer \u00e4n ett land, till exempel pensioner\n\u2022 m\u00f6jlighet att \u00e4ga eller \u00e4rva fast egendom \n\u2022 m\u00f6jlighet att resa in och bo i fler l\u00e4nder."}