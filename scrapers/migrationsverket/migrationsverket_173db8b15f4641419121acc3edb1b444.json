{"url": "https://www.migrationsverket.se/Privatpersoner/Besoka-Sverige/Volontarsarbete-eller-praktik.html", "text": "Volont\u00e4rarbete eller praktik\n\nOm du vill arbeta ideellt som volont\u00e4r f\u00f6r en organisation i Sverige kan du ans\u00f6ka om uppeh\u00e5llstillst\u00e5nd f\u00f6r bes\u00f6k. Det g\u00e4ller \u00e4ven dig som har blivit inbjuden f\u00f6r att g\u00f6ra praktik p\u00e5 en organisation eller ett f\u00f6retag under en kortare period. \n\nF\u00f6r att f\u00e5 tillst\u00e5nd ska du\n\u2022 ha ett intyg fr\u00e5n organisationen eller f\u00f6retaget i Sverige och ett intyg fr\u00e5n en eventuell organisation i ditt hemland\n\u2022 kunna f\u00f6rs\u00f6rja dig under den tid du ska vara i Sverige, antingen genom egna medel eller genom ers\u00e4ttning fr\u00e5n n\u00e5gon organisation eller f\u00f6rening i ditt hemland. Organisationen eller f\u00f6retaget i Sverige f\u00e5r inte ge n\u00e5gon ers\u00e4ttning till dig\n\u2022 ha ett giltigt pass \n\u2022 ha en returbiljett eller pengar f\u00f6r att k\u00f6pa en biljett.\n\n\n1\n\nFyll i blanketterna Ans\u00f6kan om uppeh\u00e5llstillst\u00e5nd f\u00f6r bes\u00f6k och Familjeuppgifter.\n\nTillsammans med ans\u00f6kningsblanketterna ska du l\u00e4mna in\n\u2022 ett intyg fr\u00e5n organisationen eller f\u00f6retaget i Sverige och ett intyg fr\u00e5n en eventuell organisation i ditt hemland\n\n\u2022 kontoutdrag eller n\u00e5got annat dokument som visar att du har pengar f\u00f6r den tid du ska bes\u00f6ka Sverige\n\u2022 kopior av de sidor i ditt pass som visar personuppgifter, foto, namnteckning, passnummer, utf\u00e4rdandeland, giltighetstid och om du har tillst\u00e5nd att bo i andra l\u00e4nder \u00e4n ditt hemland\n\u2022 returbiljett eller dokument som visar att du har pengar f\u00f6r att k\u00f6pa en biljett.\n\n\nObservera att ambassaden eller generalkonsulatet d\u00e4r du l\u00e4mnar in din ans\u00f6kan kan kr\u00e4va ytterligare dokument. F\u00f6r information om vad som g\u00e4ller p\u00e5 aktuell ambassad eller generalkonsulat, l\u00e4s p\u00e5 swedenabroad.com.\n\nOm du har familj som ocks\u00e5 ska f\u00f6lja med dig till Sverige beh\u00f6ver de ocks\u00e5 ans\u00f6ka om uppeh\u00e5llstillst\u00e5nd.\n\nBlanketter\n\nAns\u00f6kan om uppeh\u00e5llstillst\u00e5nd f\u00f6r bes\u00f6k, blankett nummer 164011 (p\u00e5 svenska)Application for a visitor's permit, form number 165011 (p\u00e5 engelska)\n\nFamiljeuppgifter \u2013 bilaga till ans\u00f6kan, blankett nummer 238011 (p\u00e5 svenska)Family details \u2013 appendix to your application, form number 239011 (p\u00e5 engelska)\n\nEn fullmakt kan vara ett undertecknat brev d\u00e4r den som ans\u00f6ker om tillst\u00e5nd ger n\u00e5gon annan person m\u00f6jlighet att f\u00f6retr\u00e4da honom eller henne. En fullmakt kan till exempel ge n\u00e5gon r\u00e4tt att ans\u00f6ka, ta del av sk\u00e4len f\u00f6r ett beslut eller \u00f6verklaga ett beslut f\u00f6r n\u00e5gon annan. Fullmakten ska skrivas av den som ger sin fullmakt till n\u00e5gon annan och ska kunna visas upp i original om Migrationsverket beg\u00e4r det.\n\nF\u00f6r att ge fullmakt till en annan person ska du l\u00e4mna in ett brev till Migrationsverket d\u00e4r det st\u00e5r\n\u2022 att det \u00e4r en fullmakt\n\u2022 namn, f\u00f6delsedatum och adress f\u00f6r den person som ger n\u00e5gon annan fullmakt\n\u2022 vad personen som f\u00e5r fullmakt har r\u00e4tt att g\u00f6ra\n\u2022 namn, personnummer och adress f\u00f6r den som f\u00e5r fullmakt\n\u2022 namnteckning av den person som ger n\u00e5gon annan fullmakt\n\u2022 datum och ort f\u00f6r n\u00e4r fullmakten skrevs under.\n\n\n2\n\nDu ska l\u00e4mna in din ans\u00f6kan p\u00e5 en svensk ambassad eller generalkonsulat.\n\nDe flesta m\u00e5ste betala en avgift i samband med att ans\u00f6kan l\u00e4mnas in.\n\n3\n\nDu kommer att f\u00e5 g\u00f6ra en intervju i samband med att du l\u00e4mnar in din ans\u00f6kan. Kontakta ambassaden eller generalkonsulatet f\u00f6r mer information ang\u00e5ende om du beh\u00f6ver boka tid f\u00f6r intervjun. Ta med dig ditt pass och originalen p\u00e5 dokumenten som du ska bifoga till din ans\u00f6kan.\u00a0Under intervjun kommer du att f\u00e5 svara p\u00e5 fr\u00e5gor om ditt bes\u00f6k till Sverige. \n\nOm du f\u00e5r uppeh\u00e5llstillst\u00e5nd f\u00e5r du ett uppeh\u00e5llstillst\u00e5ndskort. Kortet inneh\u00e5ller bland annat dina fingeravtryck och foto p\u00e5 dig. Fingeravtrycken och fotot lagras bara p\u00e5 kortets chip.\n\nOm du beh\u00f6ver visum f\u00f6r att resa till Sverige beh\u00f6ver du uppeh\u00e5llstillst\u00e5ndskortet n\u00e4r du reser till Sverige. D\u00e4rf\u00f6r kommer du att\u00a0bli fotograferad och f\u00e5 l\u00e4mna dina fingeravtryck i samband med att du g\u00f6r din intervju.\n\nDu som inte beh\u00f6ver visum f\u00f6r att resa till Sverige kan resa utan uppeh\u00e5llstillst\u00e5ndskortet och l\u00e4mnar underlag f\u00f6r uppeh\u00e5llstillst\u00e5ndskort p\u00e5 Migrationsverket n\u00e4r du har kommit till Sverige.\n\n4\n\nEfter din intervju skickas din ans\u00f6kan till Migrationsverket i Sverige som handl\u00e4gger och tar beslut i \u00e4rendet. R\u00e4kna med att det tar ungef\u00e4r fyra veckor innan din ans\u00f6kan har\u00a0kommit fram till Migrationsverket.\n\n5\n\nAmbassaden eller generalkonsulatet kontaktar dig n\u00e4r beslutet \u00e4r klart.\n\nN\u00e4r du ska h\u00e4mta beslutet ska du ta med dig ditt pass. Vissa ambassader och generalkonsulat skickar ut beslutet och uppeh\u00e5llstillst\u00e5ndskortet per post. Kontakta ambassaden eller generalkonsulatet f\u00f6r mer information. \n\nEtt uppeh\u00e5llstillst\u00e5nd f\u00f6r bes\u00f6k g\u00e4ller som l\u00e4ngst upp till ett \u00e5r, men oftast h\u00f6gst sex m\u00e5nader. Uppeh\u00e5llstillst\u00e5ndet g\u00e4ller bara f\u00f6r ett bes\u00f6k och inte f\u00f6r att du ska arbeta eller bos\u00e4tta dig i Sverige.\n\nDu blir inte folkbokf\u00f6rd i Sverige och har inte r\u00e4tt till sociala f\u00f6rm\u00e5ner. Det \u00e4r d\u00e4rf\u00f6r viktigt att du har en f\u00f6rs\u00e4kring som t\u00e4cker kostnader som kan uppst\u00e5 till exempel vid sjukdom och olycksfall. \n\nOm Migrationsverket avsl\u00e5r din ans\u00f6kan kan du \u00f6verklaga beslutet inom tre veckor fr\u00e5n den dag d\u00e5 du fick ta del av beslutet. Information om hur du g\u00f6r finns i ditt beslut.\n\n6\n\nEftersom bes\u00f6ket \u00e4r l\u00e4nge \u00e4n tre m\u00e5nader kommer du att f\u00e5 ett uppeh\u00e5llstillst\u00e5ndskort som bevis p\u00e5 att du har r\u00e4tt att vara i Sverige. Kortet inneh\u00e5ller bland annat foto p\u00e5 dig och dina fingeravtryck. Du ska d\u00e4rf\u00f6r bli fotograferad och l\u00e4mna dina fingeravtryck p\u00e5 den ambassad eller generalkonsulat d\u00e4r du l\u00e4mnade in din ans\u00f6kan."}