{"url": "https://www.migrationsverket.se/Privatpersoner/Lamna-Sverige/Uppsikt-och-forvar.html", "text": "Uppsikt och f\u00f6rvar\n\nOm Migrationsverket bed\u00f6mer att det finns risk att du kommer h\u00e5lla dig undan eller inte samarbeta p\u00e5 annat s\u00e4tt kan du i vissa fall f\u00e5 ett beslut om uppsikt. Om Migrationsverket bed\u00f6mer att det inte \u00e4r tillr\u00e4ckligt med uppsikt kan du tas i f\u00f6rvar.\n\nOm du \u00e4r 18 \u00e5r eller \u00e4ldre kan du st\u00e4llas under uppsikt eller tas i f\u00f6rvar om det \u00e4r n\u00f6dv\u00e4ndigt f\u00f6r att utreda till exempel din identitet eller din r\u00e4tt att vistas i Sverige. Du kan ocks\u00e5 st\u00e4llas under uppsikt eller tas i f\u00f6rvar om du har f\u00e5tt, eller om det \u00e4r sannolikt att du kommer att f\u00e5, ett beslut om avvisning eller utvisning och Migrationsverket bed\u00f6mer att det finns risk f\u00f6r att du kommer beg\u00e5 brott i Sverige, avvika, h\u00e5lla dig undan eller p\u00e5 annat s\u00e4tt hindra eller f\u00f6rsv\u00e5ra avvisningen eller utvisningen.\n\nUppsikt \u00e4r ett s\u00e4tt f\u00f6r Migrationsverket att se till att du \u00e4r tillg\u00e4nglig f\u00f6r myndigheten. Om du f\u00e5r ett beslut om uppsikt inneb\u00e4r det att du \u00e4r skyldig att anm\u00e4la dig p\u00e5 best\u00e4mda tider hos antingen polisen eller Migrationsverket p\u00e5 en viss ort. Var och n\u00e4r du ska anm\u00e4la dig st\u00e5r i beslutet. Du kan ocks\u00e5 bli tvungen att l\u00e4mna ifr\u00e5n dig ditt pass eller andra identitetshandlingar.\n\nEtt beslut om uppsikt g\u00e4ller i sex m\u00e5nader men kan f\u00f6rl\u00e4ngas. I vanliga fall f\u00e5r du komma p\u00e5 en muntlig utredning innan Migrationsverket f\u00f6rl\u00e4nger beslutet om uppsikt.\n\nEtt beslut om uppsikt kan \u00f6verklagas till migrationsdomstolen n\u00e4r som helst. Du kan inte f\u00e5 ett offentligt bitr\u00e4de enbart av den anledningen att du har f\u00e5tt ett beslut om uppsikt.\n\nMigrationsverket kan ta dig i f\u00f6rvar om vi bed\u00f6mer att det inte \u00e4r tillr\u00e4ckligt med uppsikt f\u00f6r att du ska h\u00e5lla kontakten. Det kan till exempel h\u00e4nda om du har ett beslut om uppsikt men inte kommer och anm\u00e4ler dig n\u00e4r du ska, eller om du p\u00e5 annat s\u00e4tt inte samarbetar med Migrationsverket.\n\nF\u00f6rvar inneb\u00e4r att du bor p\u00e5 ett l\u00e5st boende som du inte f\u00e5r l\u00e4mna. Det \u00e4r Migrationsverket som ansvarar f\u00f6r dessa boenden. Den som \u00e4r tagen i f\u00f6rvar har r\u00e4tt att ta emot bes\u00f6k om det inte f\u00f6rsv\u00e5rar verksamheten. I vissa fall f\u00e5r Migrationsverket besluta om att \u00f6vervaka s\u00e5dana bes\u00f6k.\n\nN\u00e4r du h\u00e5lls i f\u00f6rvar har du m\u00f6jlighet att ans\u00f6ka om dagers\u00e4ttning om du saknar egna pengar.\n\nP\u00e5 grund av sekretess f\u00e5r Migrationsverkets personal inte ber\u00e4tta vilka som h\u00e5lls i f\u00f6rvar och var de bor. Migrationsverket kan d\u00e4rf\u00f6r inte ber\u00e4tta f\u00f6r din familj och dina v\u00e4nner var du befinner dig, men du har m\u00f6jlighet att sj\u00e4lv kontakta dem fr\u00e5n f\u00f6rvaret.\n\nDe som bor p\u00e5 f\u00f6rvaret har tillg\u00e5ng till telefon och internet. F\u00f6r att skydda de boendes integritet \u00e4r det inte till\u00e5tet med kameror eller telefoner med kameror p\u00e5 f\u00f6rvaret. Du f\u00e5r l\u00e5na en mobiltelefon utan kamera om du beh\u00f6ver det. Det finns \u00e4ven andra f\u00f6rem\u00e5l som du av s\u00e4kerhetssk\u00e4l inte f\u00e5r ha tillg\u00e5ng till n\u00e4r du h\u00e5lls i f\u00f6rvar. Om Migrationsverket misst\u00e4nker att du har ett f\u00f6rem\u00e5l som du inte f\u00e5r ha, har personalen r\u00e4tt att kroppsvisitera dig.\n\nP\u00e5 Migrationsverkets f\u00f6rvar bor b\u00e5de m\u00e4n, kvinnor och barn. Det finns dock s\u00e4rskilda delar av f\u00f6rvaret d\u00e4r m\u00e4n i vissa fall inte f\u00e5r vistas. Om det \u00e4r n\u00f6dv\u00e4ndigt f\u00f6r ordningen och s\u00e4kerheten kan Migrationsverket besluta att du ska h\u00e5llas avskild fr\u00e5n de andra som bor p\u00e5 f\u00f6rvaret.\n\nBeslutet om f\u00f6rvar kan g\u00e4lla olika l\u00e4nge beroende p\u00e5 av vilken anledning du har tagits i f\u00f6rvar. Beslutet om f\u00f6rvar kan, beroende p\u00e5 vilken grund f\u00f6rvarsbeslutet har fattats p\u00e5, f\u00f6rnyas upp till maximalt tolv m\u00e5nader. Den som har blivit d\u00f6md till utvisning p\u00e5 grund av brott kan h\u00e5llas i f\u00f6rvar l\u00e4ngre \u00e4n tolv m\u00e5nader.\n\nEtt beslut om f\u00f6rvar kan \u00f6verklagas till en migrationsdomstol n\u00e4r som helst. \u00c4ven beslut som fattas av Migrationsverkets personal inne p\u00e5 f\u00f6rvaret kan normalt \u00f6verklagas till en migrationsdomstol inom tre veckor fr\u00e5n den dag du fick ta del av beslutet. Du som \u00e4r tagen i f\u00f6rvar kan ha r\u00e4tt till ett offentligt bitr\u00e4de.\n\nOm du \u00e4r under 18 \u00e5r f\u00e5r Migrationsverket besluta att st\u00e4lla dig under uppsikt om du har f\u00e5tt ett beslut om avvisning eller utvisning. Om du inte sk\u00f6ter din uppsikt n\u00e4r det \u00e4r dags att f\u00f6rbereda din resa ut ur landet, f\u00e5r Migrationsverket besluta om att ta dig i f\u00f6rvar i st\u00e4llet.\n\nMigrationsverket f\u00e5r ocks\u00e5 besluta om att st\u00e4lla dig under uppsikt om du har f\u00e5tt, eller om det \u00e4r sannolikt att du kommer att f\u00e5, ett beslut om avvisning som ska genomf\u00f6ras omedelbart, och det \u00e4r uppenbart att du inte kommer att samarbeta f\u00f6r att l\u00e4mna Sverige direkt. Om Migrationsverket bed\u00f6mer att uppsikt inte \u00e4r tillr\u00e4ckligt f\u00f6r att f\u00f6rhindra att du h\u00e5ller dig undan, f\u00e5r vi ta dig i f\u00f6rvar i st\u00e4llet.\n\nBarn f\u00e5r aldrig skiljas fr\u00e5n b\u00e5da sina v\u00e5rdnadshavare. Ett barn f\u00e5r h\u00e5llas i f\u00f6rvar i h\u00f6gst 72 timmar. Om det finns synnerliga sk\u00e4l kan tiden f\u00f6rl\u00e4ngas med ytterligare 72 timmar, men aldrig l\u00e4ngre \u00e4n s\u00e5.\n\nN\u00e4r du \u00e4r tagen i f\u00f6rvar kan Migrationsverket besluta att du, i st\u00e4llet f\u00f6r att bo p\u00e5 Migrationsverkets f\u00f6rvar, ska placeras i en av polisens arrester eller i ett av Kriminalv\u00e5rdens h\u00e4kten eller f\u00e4ngelser. Detta g\u00e4ller bara dig som \u00e4r 18 \u00e5r eller \u00e4ldre.\n\nMigrationsverket f\u00e5r fatta denna typ av beslut om\n\u2022 du \u00e4r d\u00f6md till utvisning p\u00e5 grund av brott och det inte \u00e4r l\u00e4mpligt att du vistas p\u00e5 f\u00f6rvaret\n\u2022 du h\u00e5lls avskild fr\u00e5n andra f\u00f6rvarstagna och du utg\u00f6r en fara f\u00f6r s\u00e4kerheten p\u00e5 f\u00f6rvaret\n\u2022 det \u00e4r n\u00f6dv\u00e4ndigt av transporttekniska sk\u00e4l, dock l\u00e4ngst i tre dygn, eller\n\u2022 det finns synnerliga sk\u00e4l, till exempel inf\u00f6r en n\u00e4ra f\u00f6rest\u00e5ende verkst\u00e4llighetsresa.\n\n\nMigrationsverket f\u00e5r ocks\u00e5, under en kort period, placera dig som har ett beslut om f\u00f6rvar hos polisen eller Kriminalv\u00e5rden medan en transport ordnas till ett av Migrationsverkets f\u00f6rvar.\n\nOm du placeras i kriminalv\u00e5rdsanstalt, h\u00e4kte eller en polisarrest, kan du \u00f6verklaga detta till en migrationsdomstol. Du m\u00e5ste l\u00e4mna in ditt \u00f6verklagande till Migrationsverket senast tre veckor fr\u00e5n den dag du fick ta del av beslutet.\n\nMer information finner du p\u00e5 v\u00e5r webbplats www.migrationsverket.se.Om du har fr\u00e5gor kan du ringa din mottagningsenhet eller Migrationsverkets kundtj\u00e4nst p\u00e5 telefon 0771-235\u00a0235.\n\nSenast uppdaterad: 2019-09-06"}