{"url": "https://www.migrationsverket.se/Privatpersoner/Flytta-till-nagon-i-Sverige/Planerar-att-gifta-dig-eller-bli-sambo.html", "text": "Planerar att gifta dig eller bli sambo\n\nOm du \u00e4r medborgare i ett land utanf\u00f6r EU och vill flytta till en familjemedlem i Sverige beh\u00f6ver du uppeh\u00e5llstillst\u00e5nd. Du kan f\u00e5 uppeh\u00e5llstillst\u00e5nd om du planerar att gifta dig eller bli sambo med n\u00e5gon i Sverige. Familjemedlemmen i Sverige m\u00e5ste vara svensk medborgare eller ha permanent uppeh\u00e5llstillst\u00e5nd. \n\nDu kan f\u00e5 uppeh\u00e5llstillst\u00e5nd om du planerar att gifta dig eller bli sambo med n\u00e5gon som bor i Sverige.\n\nDen person som du ska bo med i Sverige m\u00e5ste kunna f\u00f6rs\u00f6rja er b\u00e5da. Han eller hon ska ocks\u00e5 ha en bostad av tillr\u00e4cklig storlek och standard som ni kan bo tillsammans i n\u00e4r du flyttar till Sverige.\n\nF\u00f6r att f\u00e5 uppeh\u00e5llstillst\u00e5nd f\u00f6r att flytta till n\u00e5gon i Sverige m\u00e5ste du kunna styrka din identitet. Detta g\u00f6r du normalt med en giltig passhandling.\n\nVanida bor i Thailand och har tr\u00e4ffat Olle fr\u00e5n Sverige. Nu har de best\u00e4mt sig f\u00f6r att de vill bo tillsammans i Sverige. Vanida ans\u00f6ker om uppeh\u00e5llstillst\u00e5nd p\u00e5 webben. Eftersom Vanida har ett barn fr\u00e5n tidigare f\u00f6rh\u00e5llande som ska flytta med henne till Sverige ans\u00f6ker hon om uppeh\u00e5llstillst\u00e5nd f\u00f6r barnet i samma webbans\u00f6kan. Hon har \u00e4ven fr\u00e5gat sin f\u00f6rre make om medgivande f\u00f6r att barnet ska f\u00e5 flytta till Sverige. Olle f\u00e5r ett mejl med ett fr\u00e5geformul\u00e4r som han ska besvara. N\u00e4r Olle har besvarat fr\u00e5gorna b\u00f6rjar Migrationsverket handl\u00e4gga Vanidas ans\u00f6kan. Vanida f\u00e5r ett mejl med information om att hon ska boka tid f\u00f6r intervju p\u00e5 svenska ambassaden i Bangkok. \u00c4ven Vanidas barn ska f\u00f6lja med p\u00e5 intervjun.\n\nOm Vanida f\u00e5r uppeh\u00e5llstillst\u00e5nd f\u00e5r hon ocks\u00e5 ett uppeh\u00e5llstillst\u00e5ndskort. Kortet \u00e4r ett bevis p\u00e5 att Vanida har tillst\u00e5nd att bo i Sverige och inneh\u00e5ller bland annat hennes fingeravtryck och foto. N\u00e4r Vanida \u00e4r p\u00e5 intervju blir hon d\u00e4rf\u00f6r fotograferad och f\u00e5r l\u00e4mna sina fingeravtryck. Vanidas barn blir ocks\u00e5 fotograferat men beh\u00f6ver inte l\u00e4mna fingeravtryck eftersom barnet \u00e4r under 6 \u00e5r. Vanida f\u00e5r inte flytta till Sverige f\u00f6rr\u00e4n hon har f\u00e5tt sitt uppeh\u00e5llstillst\u00e5nd och uppeh\u00e5llstillst\u00e5ndskortet \u00e4r f\u00e4rdigt. Beslutet om uppeh\u00e5llstillst\u00e5nd och uppeh\u00e5llstillst\u00e5ndskortet f\u00e5r hon genom den svenska ambassaden.\n\nKim och Charlie tr\u00e4ffades p\u00e5 internet. N\u00e4r Charlie bes\u00f6kte Kim i Kina blev de ett par. N\u00e4r Kim \u00e4r och h\u00e4lsar p\u00e5 Charlie i Sverige best\u00e4mmer de sig f\u00f6r att bo tillsammans i Sverige. Kim l\u00e4mnar in en ans\u00f6kan om uppeh\u00e5llstillst\u00e5nd till Migrationsverket i Sverige. \n\nMigrationsverket avsl\u00e5r ans\u00f6kan med h\u00e4nvisning till att han m\u00e5ste ans\u00f6ka fr\u00e5n sitt hemland. Kim \u00e5ker hem till Kina och l\u00e4mnar in en ans\u00f6kan p\u00e5 webben ist\u00e4llet."}