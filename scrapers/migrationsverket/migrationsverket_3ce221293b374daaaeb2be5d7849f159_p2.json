{"url": "https://www.migrationsverket.se/Privatpersoner/Besoka-Sverige/Turistbesok.html", "text": "## Ans\u00f6ka om visum\n\nDu ska l\u00e4mna in din ans\u00f6kan om visum till en svensk ambassad eller generalkonsulat. I vissa l\u00e4nder f\u00f6rekommer det att ett annat Schengenland representerar Sverige. Men det finns ocks\u00e5 l\u00e4nder d\u00e4r Sverige varken har n\u00e5gon egen ambassad eller generalkonsulat eller representeras av n\u00e5got annat land. D\u00e4r f\u00e5r den som vill l\u00e4mna in en visumans\u00f6kan resa till n\u00e4rmaste land d\u00e4r det finns en svensk ambassad eller generalkonsulat.\n\nOm du ska l\u00e4mna in din ans\u00f6kan vid n\u00e5got annat Schengenlands utlandsmyndighet b\u00f6r du kontakta den i f\u00f6rv\u00e4g. D\u00e5 \u00e4r det n\u00e4mligen detta lands krav p\u00e5 dokument som g\u00e4ller. Dokumenten b\u00f6r ocks\u00e5 vara \u00f6versatta till det landets spr\u00e5k.\n\nF\u00f6r att ans\u00f6ka om visum ska du fylla i blanketten Application for Schengen Visa (Ans\u00f6kan om Schengenvisering).\n\nF\u00f6r att myndigheterna ska kunna behandla din ans\u00f6kan m\u00e5ste du tydligt ange\n\u2022 varf\u00f6r du ska bes\u00f6ka Sverige \u00a0\n\u2022 hur l\u00e4nge du ska stanna i Sverige \u00a0\n\u2022 hur du ska f\u00f6rs\u00f6rja dig under tiden i Sverige \u00a0\n\u2022 vilket slags pass du har och hur l\u00e4nge det \u00e4r giltigt \u00a0\n\u2022 vart du ska resa efter bes\u00f6ket i Sverige \u00a0\n\u2022 om du har tillst\u00e5nd att resa in i det land du ska till efter vistelsen i Sverige.\n\nTill din ans\u00f6kan m\u00e5ste du bifoga\n\u2022 ett fotografi i passformat som \u00e4r taget rakt framifr\u00e5n och som inte \u00e4r \u00e4ldre \u00e4n sex m\u00e5nader. \u00a0\u00a0\n\u2022 andra dokument som ambassaden kan kr\u00e4va.\n\nAns\u00f6kan om Schengenvisering, blankett nummer 118031 (p\u00e5 svenska)Application for Schengen Visa, form number 119031 (p\u00e5 engelska)\n\n## V\u00e4ntetid f\u00f6r beslut\n\nVanligtvis f\u00e5r du ett beslut inom tv\u00e5 veckor, men handl\u00e4ggningstiderna vid ambassaderna eller generalkonsulaten varierar. Under semesterperioden juni\u2013augusti kan det ta l\u00e4ngre tid. Om du beh\u00f6ver aktuell information om detta, kontakta ambassad eller generalkonsulat som ska behandla din ans\u00f6kan. Om ambassad eller generalkonsulat skickar din ans\u00f6kan till Migrationsverket\u00a0 kan det ta l\u00e4ngre tid. F\u00f6r att vara s\u00e4ker p\u00e5 att f\u00e5 ditt visum i tid b\u00f6r du l\u00e4mna in din ans\u00f6kan minst tv\u00e5 m\u00e5nader innan du ska resa till Sverige."}