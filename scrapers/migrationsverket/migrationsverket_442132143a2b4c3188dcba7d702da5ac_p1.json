{"url": "https://www.migrationsverket.se/Privatpersoner/Framlingspass-och-resedokument/Resedokument.html", "text": "## H\u00e4mta resedokument\n\nDu ska h\u00e4mta ditt resedokument p\u00e5 samma tillst\u00e5ndsenhet eller servicecenter som du l\u00e4mnade in din ans\u00f6kan p\u00e5, om du inte har f\u00e5tt information om att du ska h\u00e4mta resedokumentet p\u00e5 en annan ort. Om du vill h\u00e4mta ditt resedokument p\u00e5 en annan ort ska du tala med personalen om detta n\u00e4r du l\u00e4mnar in din ans\u00f6kan.\n\nDu kan betala avgiften med kort n\u00e4r du h\u00e4mtar ditt resedokument, eller med inbetalningskort innan du kommer f\u00f6r att h\u00e4mta det.\n\nDu m\u00e5ste ha med dig en giltig legitimation n\u00e4r du h\u00e4mtar ditt resedokument.\n\n## Resa med resedokument\n\nResedokumentet uppfyller EU:s krav p\u00e5 pass och g\u00e5r att resa med i alla l\u00e4nder. Men om du \u00e4r flykting enligt 1951 \u00e5rs Gen\u00e8vekonvention kommer det att st\u00e5 i ditt pass att du inte f\u00e5r resa till ditt hemland eller det land som du har flytt fr\u00e5n.\n\nOm du inte har kunnat styrka din identitet kommer det att st\u00e5 i ditt resedokument att din identitet inte \u00e4r styrkt, vilket kan g\u00f6ra det sv\u00e5rare att resa till vissa l\u00e4nder.\n\nTill vissa l\u00e4nder kan du beh\u00f6va ett visum. Kontakta det aktuella landets ambassad f\u00f6r att f\u00e5 mer information innan du reser.\n\n## S\u00e5 l\u00e4nge g\u00e4ller resedokumentet\n\nEtt resedokument g\u00e4ller vanligtvis i fem \u00e5r och kan inte f\u00f6rl\u00e4ngas. Om du beh\u00f6ver ett resedokument n\u00e4r giltighetstiden har g\u00e5tt ut kan du ans\u00f6ka om ett nytt.\n\nN\u00e4r du vill ans\u00f6ka om ett nytt resedokument m\u00e5ste du bli fotograferad och l\u00e4mna fingeravtryck igen, eftersom ditt foto och dina fingeravtryck inte finns sparade hos Migrationsverket, utan bara i ett datorchip i resedokumentet.\n\n## Om du f\u00f6rlorar resedokumentet\n\nOm du tappar bort ditt resedokument eller om det blir stulet ska du f\u00f6rst anm\u00e4la det till polisen. Om du beh\u00f6ver ett nytt resedokument m\u00e5ste du l\u00e4mna in en ny ans\u00f6kan. Ta med dig en kopia av polisanm\u00e4lan som du har f\u00e5tt p\u00e5 posten eller p\u00e5 polisstationen n\u00e4r du ans\u00f6ker om ett nytt resedokument.\n\n## Om du f\u00e5r avslag p\u00e5 din ans\u00f6kan\n\nOm Migrationsverket avsl\u00e5r din ans\u00f6kan om resedokument kan du \u00f6verklaga beslutet. Ditt \u00f6verklagande m\u00e5ste ha kommit in till Migrationsverket inom tre veckor fr\u00e5n den dagen som du fick beslutet.\n\nOm du vill veta mer\n\nMer information finner du p\u00e5 v\u00e5r webbplats www.migrationsverket.se.Om du har fr\u00e5gor kan du ringa din mottagningsenhet eller Migrationsverkets kundtj\u00e4nst p\u00e5 telefon 0771-235\u00a0235.\n\nSenast uppdaterad: 2019-05-28\n\n"}