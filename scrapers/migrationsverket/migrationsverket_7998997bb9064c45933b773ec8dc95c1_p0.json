{"url": "https://www.migrationsverket.se/Privatpersoner/Flytta-till-nagon-i-Sverige/Forlanga-tillstand.html", "text": "# F\u00f6rl\u00e4nga uppeh\u00e5llstillst\u00e5nd f\u00f6r att bo med n\u00e5gon i Sverige\n\nOm du har uppeh\u00e5llstillst\u00e5nd och vill forts\u00e4tta bo i Sverige efter att ditt tillst\u00e5nd har g\u00e5tt ut ska du ans\u00f6ka om att f\u00f6rl\u00e4nga ditt uppeh\u00e5llstillst\u00e5nd. Du ans\u00f6ker enklast p\u00e5 webben. P\u00e5 den h\u00e4r sidan hittar du information om hur det g\u00e5r till att g\u00f6ra en webbans\u00f6kan om att f\u00f6rl\u00e4nga uppeh\u00e5llstillst\u00e5nd.\n\nOm du har haft uppeh\u00e5llstillst\u00e5nd i 6 m\u00e5nader eller mer och ans\u00f6ker om f\u00f6rl\u00e4ngning innan ditt nuvarande tillst\u00e5nd g\u00e5r ut har du r\u00e4tt att forts\u00e4tta arbeta i v\u00e4ntan p\u00e5 beslut. Ans\u00f6k tidigast 30 dagar innan ditt nuvarande tillst\u00e5nd g\u00e5r ut.\n\n## Till dig med permanent uppeh\u00e5llstillst\u00e5nd\n\nOm du har permanent uppeh\u00e5llstillst\u00e5nd ska du inte ans\u00f6ka om nytt tillst\u00e5nd n\u00e4r giltighetstiden f\u00f6r ditt uppeh\u00e5llstillst\u00e5ndskort (UT-kort) g\u00e5r ut. Du ska d\u00e5 ist\u00e4llet boka tid hos Migrationsverket f\u00f6r att bli fotograferad och l\u00e4mna fingeravtryck till ett nytt UT-kort.\n\nDu som har uppeh\u00e5llstillst\u00e5nd med anknytning till en EU-medborgare med uppeh\u00e5llsr\u00e4tt kan inte l\u00e4ngre beviljas f\u00f6rl\u00e4ngt uppeh\u00e5llstillst\u00e5nd. Du kan d\u00e4remot ha m\u00f6jlighet att ans\u00f6ka om uppeh\u00e5llskort.\n\nObservera att du inte kan ans\u00f6ka om f\u00f6rl\u00e4ngning av uppeh\u00e5llstillst\u00e5nd p\u00e5 webben om ditt f\u00f6rh\u00e5llande har tagit slut.\n\n## Instruktioner f\u00f6r webbans\u00f6kan\n\nAtt g\u00f6ra en webbans\u00f6kan g\u00f6r det l\u00e4tt f\u00f6r dig att g\u00f6ra r\u00e4tt fr\u00e5n b\u00f6rjan. N\u00e4r du ans\u00f6ker p\u00e5 webben f\u00e5r du\ntydliga instruktioner om hur du fyller i din ans\u00f6kan och vad du ska skicka med, vilket \u00f6kar dina m\u00f6jligheter att f\u00e5 ett beslut snabbare.\n\n## Fyll i ans\u00f6kan\n\nI ans\u00f6kan fyller du i uppgifter om dig sj\u00e4lv och din partner eller annan anh\u00f6rig. Om du har barn under 18 \u00e5r som ocks\u00e5 beh\u00f6ver uppeh\u00e5llstillst\u00e5nd ans\u00f6ker du f\u00f6r dem samtidigt.\n\nF\u00f6r att kunna ans\u00f6ka p\u00e5 webben ska\n\n\n* du och personen du bor med i Sverige vara \u00e4ldre \u00e4n 18 \u00e5r\n* du och dina barn som ans\u00f6ker tillsammans med dig vara folkbokf\u00f6rda i Sverige\n* du ha en giltig mejladressdu kunna betala ans\u00f6kningsavgiften med Visa- eller Mastercard-kort\n* du kunna skanna eller fotografera de dokument som ska bifogas."}