{"url": "/Miljoarbete-i-samhallet/Sveriges-miljomal/Miljokvalitetsmalen/Ett-rikt-vaxt--och-djurliv/", "text": "# Ett rikt v\u00e4xt- och djurliv\n\nSveriges m\u00e5ngfald av v\u00e4xter och djur lever i en mosaik av olika milj\u00f6er. Fr\u00e5n odlad mark, skogar och fj\u00e4ll till v\u00e5tmarker, vattendrag, sj\u00f6ar och hav. M\u00e5nga arter och naturtyper utvecklas negativt och riskerar att f\u00f6rsvinna p\u00e5 sikt. En orsak \u00e4r att \u00e4ldre brukningsmetoder inom jord- och skogsbruk som gynnade m\u00e5nga arter har blivit s\u00e4llsynta. Stor belastning av n\u00e4rings\u00e4mnen och kommersiellt fiske \u00e4r negativt f\u00f6r flera marina milj\u00f6er.\n\nAtt lyckas beh\u00e5lla en biologisk m\u00e5ngfald \u00e4r avg\u00f6rande f\u00f6r att ekosystem ska fungera och g\u00f6ra nytta som att rena vatten och luft, lagra kol och pollinera v\u00e5ra gr\u00f6dor. Utan m\u00e5nga olika arter med skilda funktioner \u00e4r risken stor att nyttjandet av naturresurser, klimatf\u00f6r\u00e4ndringar och annan p\u00e5verkan skadar ekosystemens f\u00f6rm\u00e5ga att leverera dessa tj\u00e4nster. Biologisk m\u00e5ngfald fr\u00e4mjar \u00e4ven folkh\u00e4lsan d\u00e5 m\u00e5nga natur- och kulturmilj\u00f6er \u00e4r viktiga omr\u00e5den f\u00f6r rekreation och friluftsliv.\n\n## Vilka \u00e4r utmaningarna?\n\nVi nyttjar mark och vatten intensivt. Efterfr\u00e5gan p\u00e5 resurser som livsmedel, r\u00e5varor, energi och vatten \u00f6kar dessutom. Att m\u00f6ta de behoven utan att \u00f6verutnyttja olika ekosystem och \u00f6ka pressen p\u00e5 olika arter \u00e4r en stor utmaning. Att landskapen blir allt mer uppdelade av v\u00e4gar och byggnader g\u00f6r det ocks\u00e5 sv\u00e5rare f\u00f6r djur och v\u00e4xter att sprida sig och f\u00f6rs\u00e4mrar deras livsvillkor.\n\nSverige har inom FN:s konvention f\u00f6r biologisk m\u00e5ngfald \u00e5tagit sig att bevara och nyttja den biologiska m\u00e5ngfalden p\u00e5 ett h\u00e5llbart s\u00e4tt. V\u00e4rdefull natur skyddas och \u00e5tg\u00e4rdsprogram tas fram f\u00f6r att bevara v\u00e5ra mest hotade arter. F\u00f6r att lyckas beh\u00f6vs ocks\u00e5 st\u00f6rre h\u00e4nsyn och b\u00e4ttre planering n\u00e4r olika naturresurser nyttjas, f\u00f6r att fr\u00e4mja en gr\u00f6n infrastruktur. Vi m\u00e5ste \u00e4ven anv\u00e4nda brukningsmetoder som bidrar till en rik biologisk m\u00e5ngfald. Att \u00f6vervaka och bek\u00e4mpa fr\u00e4mmande arter och bevara den genetiska variationen hos v\u00e4xter och djur \u00e4r ocks\u00e5 mycket viktigt.\n\n"}