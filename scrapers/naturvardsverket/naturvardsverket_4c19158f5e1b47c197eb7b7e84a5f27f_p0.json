{"url": "/Miljoarbete-i-samhallet/Sveriges-miljomal/Miljokvalitetsmalen/Saker-stralmiljo/", "text": "# S\u00e4ker str\u00e5lmilj\u00f6\n\nI m\u00e4nniskans naturliga milj\u00f6 har det alltid funnits str\u00e5lning. Str\u00e5lningen kommer fr\u00e5n rymden, fr\u00e5n solen och fr\u00e5n naturligt radioaktiva \u00e4mnen i marken och i v\u00e5r egen kropp. Vi har utvecklat metoder f\u00f6r att skapa och dra nytta av str\u00e5lningens egenskaper inom forskning, sjukv\u00e5rd och industri, till exempel genom att anv\u00e4nda r\u00f6ntgenteknik och genom att anv\u00e4nda uran i k\u00e4rnkraftsreaktorer. Str\u00e5lning kan \u00e4ven f\u00f6rekomma i form av elektromagnetiska f\u00e4lt, exempelvis som radiov\u00e5gor fr\u00e5n mobiltelefoner och magnetf\u00e4lt fr\u00e5n kraftledningar.\n\nStr\u00e5lning kan vara till nytta, men den kan ocks\u00e5 vara skadlig. F\u00f6r att de skadliga effekterna av str\u00e5lning p\u00e5 m\u00e4nniska och milj\u00f6 ska vara s\u00e5 sm\u00e5 som m\u00f6jligt ska all verksamhet med str\u00e5lning vara ber\u00e4ttigad. Det betyder att str\u00e5lningen m\u00e5ste g\u00f6ra mer nytta \u00e4n skada, och att str\u00e5ldoserna ska begr\u00e4nsas s\u00e5 l\u00e5ngt som det \u00e4r m\u00f6jligt och rimligt.\n\n## Vilka \u00e4r utmaningarna?\n\nAntalet \u00e5rliga fall av hudcancer forts\u00e4tter att \u00f6ka. Den fr\u00e4msta orsaken \u00e4r exponering f\u00f6r ultraviolett str\u00e5lning (UV-str\u00e5lning). F\u00f6r att v\u00e4nda trenden m\u00e5ste m\u00e4nniskors exponering minska, b\u00e5de vid solande utomhus och i solarier. Det kr\u00e4ver f\u00f6r\u00e4ndring av m\u00e4nniskors livsstil och attityder kring exempelvis utseende och solning.\n\nUtsl\u00e4ppen av radioaktiva \u00e4mnen fr\u00e5n de k\u00e4rntekniska anl\u00e4ggningarna \u00e4r normalt mycket l\u00e5ga och inneb\u00e4r inga h\u00e4lsorisker f\u00f6r allm\u00e4nheten. Det anv\u00e4nda k\u00e4rnbr\u00e4nslet \u00e4r radioaktivt under mycket l\u00e5ng tid och d\u00e4rf\u00f6r beh\u00f6ver ett slutf\u00f6rvar byggas f\u00f6r k\u00e4rnbr\u00e4nsleavfallet.\n\nI dagsl\u00e4get finns det tv\u00e5 identifierade omr\u00e5den d\u00e4r forskning gett upphov till misstanke om skadliga h\u00e4lsoeffekter vid exponering f\u00f6r elektromagnetiska f\u00e4lt. D\u00e4rf\u00f6r rekommenderar Str\u00e5ls\u00e4kerhetsmyndigheten f\u00f6rsiktighet n\u00e4r det g\u00e4ller exponering f\u00f6r l\u00e5gfrekventa magnetf\u00e4lt fr\u00e5n exempelvis kraftledningar samt radiov\u00e5gsexponering fr\u00e5n mobiltelefoner. N\u00e4r man planerar f\u00f6r nya bost\u00e4der och infrastruktur b\u00f6r man ta h\u00e4nsyn till rekommendationerna som g\u00e4ller f\u00f6r magnetf\u00e4lt fr\u00e5n kraftledningar. N\u00e4r det g\u00e4ller att minska exponeringen fr\u00e5n mobiltelefonen g\u00f6r man det enklast genom att anv\u00e4nda handsfree.\n\n"}