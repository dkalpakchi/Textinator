{"url": "/Miljoarbete-i-samhallet/Sveriges-miljomal/Miljokvalitetsmalen/Storslagen-fjallmiljo/", "text": "# Storslagen fj\u00e4llmilj\u00f6\n\nFj\u00e4llen med sin s\u00e4rpr\u00e4glade natur \u00e4r k\u00e4nslig. Samtidigt vill m\u00e5nga intressen anv\u00e4nda milj\u00f6erna f\u00f6r olika \u00e4ndam\u00e5l. Mark och vegetation kan till exempel skadas av bes\u00f6kare och barmarksk\u00f6rning med terr\u00e4ngfordon, eller n\u00e4r de exploateras f\u00f6r bland annat vindkraft, vattenkraft och gruvindustri. Problemen \u00e4r st\u00f6rst i s\u00f6dra fj\u00e4llen.\n\nStora delar av fj\u00e4llen \u00e4r skyddade f\u00f6r att natur- och kulturv\u00e4rden ska bevaras, men fortfarande finns det viktiga omr\u00e5den som saknar skydd mot framtida exploateringar. V\u00e4rdefulla milj\u00f6er och m\u00f6jligheten till ett rikt friluftsliv riskerar att f\u00f6rs\u00e4mras av fler vindkraftsanl\u00e4ggningar och \u00f6kad prospektering och brytning av v\u00e4rdefulla mineraler. Dessutom anv\u00e4nds allt fler sn\u00f6skotrar i fj\u00e4ll\u00e4nen och de p\u00e5verkar milj\u00f6kvaliteten fr\u00e4mst genom o\u00f6nskat buller.\n\n## Vilka \u00e4r utmaningarna?\n\nFortsatt rensk\u00f6tsel liksom annan djurh\u00e5llning beh\u00f6vs f\u00f6r att bevara ett vidstr\u00e4ckt och betespr\u00e4glat fj\u00e4llandskap som erbjuder livsmilj\u00f6er f\u00f6r m\u00e5nga arter. Samtidigt m\u00e5ste renn\u00e4ringens behov av stora sammanh\u00e4ngande betesomr\u00e5den balanseras mot behovet av anl\u00e4ggningar f\u00f6r bland annat friluftsliv, naturturism, vindkraft och mineralbrytning. \u00d6kande turism, fler terr\u00e4ngfordon och \u00f6kande intresse f\u00f6r exploatering av fj\u00e4llen riskerar att f\u00f6rsv\u00e5ra f\u00f6r rensk\u00f6tseln, och d\u00e4rmed \u00e4ven den positiva p\u00e5verkan betet har f\u00f6r den biologiska m\u00e5ngfalden. En annan konflikt g\u00e4ller storleken p\u00e5 rovdjursstammarna som p\u00e5verkar rensk\u00f6tseln p\u00e5 flera s\u00e4tt.\n\nOlika intressen som vill anv\u00e4nda fj\u00e4llen m\u00e5ste samverka f\u00f6r att de k\u00e4nsliga milj\u00f6erna ska kunna utvecklas och nyttjas p\u00e5 ett h\u00e5llbart s\u00e4tt. I ett p\u00e5g\u00e5ende forskningsprogram ligger fokus p\u00e5 att skapa en f\u00f6rdjupad f\u00f6rst\u00e5else f\u00f6r fj\u00e4llv\u00e4rldens konflikter och m\u00f6jligheter och att med respekt f\u00f6r olika perspektiv fr\u00e4mja en h\u00e5llbar utveckling. I det aktuella programmet finns ett 10-tal projekt. Kunskapssatsningen \u00e4r en viktig del f\u00f6r att kunna f\u00f6rb\u00e4ttra f\u00f6ruts\u00e4ttningen att uppn\u00e5 milj\u00f6m\u00e5let innan \u00e5r 2020.\n\n"}