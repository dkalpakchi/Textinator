{"url": "/Miljoarbete-i-samhallet/Sveriges-miljomal/Miljokvalitetsmalen/Grundvatten-av-god-kvalitet/", "text": "# Grundvatten av god kvalitet\n\nGrundvattnet \u00e4r viktigt som dricksvatten f\u00f6r oss m\u00e4nniskor. Det p\u00e5verkar ocks\u00e5 milj\u00f6n f\u00f6r v\u00e4xter och djur i ytvattnet. Utsl\u00e4pp av milj\u00f6farliga \u00e4mnen kan f\u00f6rorena grundvattnet. S\u00e4rskilt i jordbruksomr\u00e5den i s\u00f6dra Sverige f\u00f6rekommer exempelvis bek\u00e4mpningsmedel i grundvattnet. \u00c4ven natriumklorid \u2013 vanligt salt \u2013 fr\u00e5n v\u00e4gar som har saltats p\u00e5 vintern har kommit ut i grundvattnet. F\u00f6rutom att det p\u00e5verkar grundvattnets kvalitet fr\u00e4ter saltet ocks\u00e5 s\u00f6nder vattenledningar.\n\nVatten cirkulerar i ett st\u00e4ndigt kretslopp. Vatten\u00e5nga avdunstar fr\u00e5n sj\u00f6ar och hav och faller ned som regn och sn\u00f6. En del vatten tr\u00e4nger ned genom jordlager och berggrund och bildar grundvatten, som i sin tur efter en viss uppeh\u00e5llstid i marken \u2013 som beror p\u00e5 lokala f\u00f6rh\u00e5llanden \u2013 rinner ut i sj\u00f6ar, hav och vattendrag igen.\n\n## Vilka \u00e4r utmaningarna?\n\nGenerellt sett \u00f6kar efterfr\u00e5gan och d\u00e4rmed p\u00e5frestningen p\u00e5 grundvattnet. Det beror bland annat p\u00e5 att m\u00e4nniskor bos\u00e4tter sig i kust- och fritidsomr\u00e5den. F\u00f6r att skydda grundvattnet fr\u00e5n f\u00f6roreningar m\u00e5ste skyddsomr\u00e5den inr\u00e4ttas.\n\nGrus\u00e5sar och andra liknande formationer i landskapet spelar en viktig roll som dricksvattenresurs. Dessa s\u00e5 kallade naturgrusavlagringar har \u00e4ven betydelse f\u00f6r v\u00e5r energif\u00f6rs\u00f6rjning, f\u00f6r natur- och kulturlandskapet samt f\u00f6r friluftslivet. Samtidigt finns ett tryck p\u00e5 att utvinna naturgrus fr\u00e5n dessa formationer, bland annat f\u00f6r att framst\u00e4lla betong. Genom att inr\u00e4tta fler skyddsomr\u00e5den kan naturgrusavlagringar skyddas fr\u00e5n exploatering.\n\nKunskap om hur grundvattnet p\u00e5verkar ytvatten beh\u00f6ver \u00f6ka. F\u00f6roreningar fr\u00e5n grundvatten kan transporteras till sj\u00f6ar och vattendrag, exempelvis kvicksilver och \u00f6verg\u00f6dande \u00e4mnen, men den allm\u00e4nna kunskapsniv\u00e5n om s\u00e5dana processer \u00e4r \u00e4nnu l\u00e5g.\n\n## Vad g\u00f6rs f\u00f6r att n\u00e5 m\u00e5let?\n\nVarje \u00e5r g\u00f6rs en \u00e5rlig uppf\u00f6ljning av milj\u00f6kvalitetsm\u00e5len, som l\u00e4mnas av Naturv\u00e5rdsverket till regeringen i\u00a0slutet av mars. I uppf\u00f6ljningen beskrivs de viktigaste aktuella\u00a0\u00e5tg\u00e4rderna f\u00f6r att n\u00e5 milj\u00f6kvalitetsm\u00e5len och etappm\u00e5len.\n\nN\u00e4stan 30 olika svenska myndigheter ska arbeta inom sina respektive verksamhetsomr\u00e5den f\u00f6r att milj\u00f6m\u00e5len ska n\u00e5s, enligt sina instruktioner eller regleringsbrev. De flesta ska rapportera om sitt arbete till regeringen i sina \u00e5rsredovisningar. Vad Naturv\u00e5rdsverket gjort det senaste \u00e5ret f\u00f6r detta milj\u00f6kvalitetsm\u00e5l hittar du via l\u00e4nken nedan.\n\nRegeringen sammanst\u00e4ller sedan varje \u00e5r vad som gjorts f\u00f6r att n\u00e5 milj\u00f6kvalitetsm\u00e5len. Det presenteras i budgetf\u00f6rslaget f\u00f6r kommande \u00e5r, den s\u00e5 kallade budgetpropositionen,\u00a0under utgiftsomr\u00e5de 20: Allm\u00e4n milj\u00f6- och naturv\u00e5rd. Propositionen l\u00e4mnas till riksdagen i slutet av september varje \u00e5r.\n\nI slutet av varje mandatperiod redovisar regeringen \u00e4ven vilka insatser som gjorts f\u00f6r milj\u00f6m\u00e5len i en skrivelse till riksdagen.\n\n"}