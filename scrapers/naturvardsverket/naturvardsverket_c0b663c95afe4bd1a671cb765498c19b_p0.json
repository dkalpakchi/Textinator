{"url": "/Miljoarbete-i-samhallet/Sveriges-miljomal/Miljokvalitetsmalen/Ett-rikt-odlingslandskap/", "text": "# Ett rikt odlingslandskap\n\nNaturv\u00e4rdena i dagens odlingslandskap \u00e4r resultatet av hur det har brukats av m\u00e4nniskan under flera tusen \u00e5r. En stor del av v\u00e5ra v\u00e4xt- och djurarter finns i sl\u00e5tter- och betesmarker samt i \u00e5ker- och v\u00e4grenar, \u00e5kerholmar, v\u00e5tmarker och andra sm\u00e5biotoper. M\u00e5nga av dessa milj\u00f6er och \u00e4ldre jordbruksbyggnader har ocks\u00e5 kulturhistoriska v\u00e4rden eftersom de ger en bild av hur v\u00e5ra f\u00f6rf\u00e4der levde och brukade odlingslandskapet.\n\nDen biologiska m\u00e5ngfalden och kulturmilj\u00f6erna \u00e4r beroende av ett fortsatt jordbruk, men ocks\u00e5 av vilka metoder som anv\u00e4nds. Bland annat \u00e4r betande djur en f\u00f6ruts\u00e4ttning f\u00f6r att bevara artrika betesmarker. I delar av landet har jordbruket blivit allt mer specialiserat och intensivt, medan marker p\u00e5 andra h\u00e5ll inte brukas l\u00e4ngre och m\u00e5nga g\u00e5rdar l\u00e4ggs ned. B\u00e5da trenderna leder till att m\u00e5nga arter och naturtyper i odlingslandskapet hotas.\n\n## Vilka \u00e4r utmaningarna?\n\nMetoderna f\u00f6r att bruka odlingslandskapet m\u00e5ste anpassas s\u00e5 att de bevarar och utvecklar natur- och kulturv\u00e4rdena. Samtidigt m\u00e5ste det vara m\u00f6jligt att driva jordbruk p\u00e5 ett rationellt och konkurrenskraftigt s\u00e4tt. Det \u00e4r ocks\u00e5 viktigt att bevara svenska kulturv\u00e4xter och husdjursraser med unika egenskaper, eftersom de kan vara betydelsefulla f\u00f6r framtida livsmedelsf\u00f6rs\u00f6rjning och \u00e4r en del av v\u00e5rt kulturarv.\n\nAtt lyckas bevara biologisk m\u00e5ngfald och kulturmilj\u00f6v\u00e4rden kr\u00e4ver insatser p\u00e5 alla niv\u00e5er i samh\u00e4llet \u2013 fr\u00e5n lokalt arbete i kommuner f\u00f6r att begr\u00e4nsa exploateringen av jordbruksmark till att p\u00e5verka hur den gemensamma europeiska jordbrukspolitiken utformas. Milj\u00f6ers\u00e4ttningar som finansieras b\u00e5de nationellt och av EU bidrar exempelvis till att betesmarker sk\u00f6ts och att v\u00e5tmarker anl\u00e4ggs.\n\n## Vad g\u00f6rs f\u00f6r att n\u00e5 m\u00e5let?\n\nVarje \u00e5r g\u00f6rs en \u00e5rlig uppf\u00f6ljning av milj\u00f6kvalitetsm\u00e5len, som l\u00e4mnas av Naturv\u00e5rdsverket till regeringen i\u00a0slutet av mars. I uppf\u00f6ljningen beskrivs de viktigaste aktuella\u00a0\u00e5tg\u00e4rderna f\u00f6r att n\u00e5 milj\u00f6kvalitetsm\u00e5len och etappm\u00e5len.\n\nN\u00e4stan 30 olika svenska myndigheter ska arbeta inom sina respektive verksamhetsomr\u00e5den f\u00f6r att milj\u00f6m\u00e5len ska n\u00e5s, enligt sina instruktioner eller regleringsbrev. De flesta ska rapportera om sitt arbete till regeringen i sina \u00e5rsredovisningar. Vad Naturv\u00e5rdsverket gjort det senaste \u00e5ret f\u00f6r detta milj\u00f6kvalitetsm\u00e5l hittar du via l\u00e4nken nedan.\n\nRegeringen sammanst\u00e4ller sedan varje \u00e5r vad som gjorts f\u00f6r att n\u00e5 milj\u00f6kvalitetsm\u00e5len. Det presenteras i budgetf\u00f6rslaget f\u00f6r kommande \u00e5r, den s\u00e5 kallade budgetpropositionen,\u00a0under utgiftsomr\u00e5de 20: Allm\u00e4n milj\u00f6- och naturv\u00e5rd. Propositionen l\u00e4mnas till riksdagen i slutet av september varje \u00e5r.\n\nI slutet av varje mandatperiod redovisar regeringen \u00e4ven vilka insatser som gjorts f\u00f6r milj\u00f6m\u00e5len i en skrivelse till riksdagen.\n\n"}