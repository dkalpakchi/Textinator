{"url": "/Miljoarbete-i-samhallet/EU-och-internationellt/EUs-miljooarbete/", "text": "# Milj\u00f6arbete i EU\n\nEtt aktivt milj\u00f6arbete inom EU \u00e4r en f\u00f6ruts\u00e4ttning f\u00f6r att vi ska kunna n\u00e5 de svenska milj\u00f6kvalitetsm\u00e5len och generationsm\u00e5let. Viktiga delar av de svenska insatserna \u00e4r delegerade till myndigheter som Naturv\u00e5rdsverket.\n\nEU-arbetet bidrar till att Sverige kan uppfylla internationella \u00e5taganden - till exempel Agenda 2030 som \u00e4r den \u00f6verordnade ramen f\u00f6r det globala milj\u00f6- och utvecklingsarbetet. EU-samarbetet syftar b\u00e5de till att komma \u00f6verens inom EU samt presentera en gemensam st\u00e5ndpunkt till resten av v\u00e4rlden.\n\n\n\n## Nya svenska milj\u00f6regler utvecklas inom EU\n\nEU-arbetet \u00e4r en central uppgift f\u00f6r Naturv\u00e5rdsverket, eftersom nya svenska milj\u00f6regler oftast utvecklas inom EU-samarbetet. EU-kommissionen tar ocks\u00e5 fram strategier f\u00f6r hur milj\u00f6arbetet kan utvecklas. Regler som p\u00e5verkar konkurrensvillkor ska vara lika inom EU. Andra best\u00e4mmelser kan vara minimiregler, som ger visst utrymme f\u00f6r medlemsl\u00e4nderna att sj\u00e4lva besluta om h\u00e5rdare milj\u00f6krav. Naturv\u00e5rdsverket samr\u00e5der l\u00f6pande med Milj\u00f6- och energidepartementet om hur vi som representerar Sverige ska driva milj\u00f6fr\u00e5gor i EU- och internationella arbetsgrupper.\n\n## EU agerar i globala f\u00f6rhandlingar\n\nEU agerar gemensamt i de flesta globala milj\u00f6konventioner, som till exempel FN:s ramkonvention f\u00f6r klimatf\u00f6r\u00e4ndringar. Detta inneb\u00e4r att det sker ett omfattande f\u00f6rberedelsearbete f\u00f6r att ta fram EU:s positioner i f\u00f6rhandlingarna. Naturv\u00e5rdsverkets personal bemannar flera centrala positioner inom det internationella milj\u00f6konventionsarbetet och deltar p\u00e5 regeringens uppdrag i detta f\u00f6rhandlingsarbete.\n\nNaturv\u00e5rdsverket bidrar ocks\u00e5 till samordning av det nationella milj\u00f6arbetet inom EU och internationellt. Vi bidrar med kunskapsunderlag till EU och Europeisk kunskap h\u00e4mtas hem till nytta f\u00f6r svenskt milj\u00f6arbete. En stor del av det kunskapsutbytet sker genom den Europeiska milj\u00f6byr\u00e5n (EEA).\n\n## Naturv\u00e5rdsverkets handlingsplaner f\u00f6r arbete inom EU och internationellt\n\nNaturv\u00e5rdsverket har handlingsplaner inom de tre k\u00e4rnomr\u00e5dena, avfall och kemikalier, biologisk m\u00e5ngfald samt klimat och luft, som ger v\u00e4gledning och riktning f\u00f6r Naturv\u00e5rdsverkets arbete inom EU och internationellt\n\n"}