{"url": "/Miljoarbete-i-samhallet/Sveriges-miljomal/Miljokvalitetsmalen/Levande-sjoar-och-vattendrag/", "text": "# Levande sj\u00f6ar och vattendrag\n\nSj\u00f6ar och vattendrag uts\u00e4tts f\u00f6r p\u00e5verkan fr\u00e5n m\u00e5nga h\u00e5ll, till exempel fr\u00e5n skogsbruk, jordbruk, industrier och vattenkraftverk. M\u00e5nga v\u00e4xt- och djurarter \u00e4r beroende av att vattendrag f\u00e5r fl\u00f6da fritt, och att vattenst\u00e5ndet kan variera naturligt. Detta kan komma i konflikt med v\u00e5r \u00f6nskan att bygga hus n\u00e4ra stranden eller v\u00e5rt behov av att reglera vattenfl\u00f6det f\u00f6r att producera el fr\u00e5n vattenkraft.\n\nDet \u00e4r ocks\u00e5 viktigt att beh\u00e5lla vattenmilj\u00f6ernas naturliga produktionsf\u00f6rm\u00e5ga. Vattendragen anv\u00e4nds exempelvis f\u00f6r fiske och ger dricksvatten. Sj\u00f6ar och vattendrag \u00e4r ocks\u00e5 viktiga f\u00f6r rekreation, exempelvis bad och b\u00e5tturer. I n\u00e4rheten av vattenmilj\u00f6er finns dessutom v\u00e4rdefulla kulturminnen som m\u00e5ste bevaras och f\u00f6rvaltas s\u00e5 att de kan upplevas \u00e4ven av framtida generationer.\n\n## Vilka \u00e4r utmaningarna?\n\nDet \u00e5terst\u00e5r en hel del arbete innan sj\u00f6ar och vattendrag uppn\u00e5r ett gott milj\u00f6tillst\u00e5nd. Fysisk p\u00e5verkan fr\u00e5n vattenkraftverk utg\u00f6r idag ett av de fr\u00e4msta hoten mot den biologiska m\u00e5ngfalden. Reglering av \u00e4lvar leder till fragmenterade livsmilj\u00f6er och i v\u00e4rsta fall till att livsmilj\u00f6n f\u00f6r en art helt f\u00f6rsvinner.\n\nM\u00e5nga v\u00e4rdefulla vatten, b\u00e5de kulturmilj\u00f6er och ett antal dricksvattent\u00e4kter, saknar \u00e4nnu ett l\u00e5ngsiktigt skydd. Bakterier och andra mikrobiologiska f\u00f6roreningar utg\u00f6r redan idag ett problem f\u00f6r dricksvattenf\u00f6rs\u00f6rjningen. Den p\u00e5g\u00e5ende klimatf\u00f6r\u00e4ndringen kan p\u00e5 sikt leda till \u00f6kade h\u00e4lsorisker i samband med spridning av f\u00f6rorenande \u00e4mnen och sjukdomsbringande organismer.\n\nArbete med att restaurera p\u00e5verkade vatten g\u00e5r l\u00e5ngsamt. Om vi ska lyckas \u00e5terst\u00e4lla tillr\u00e4ckligt m\u00e5nga ekologiskt h\u00e5llbara och variationsrika livsmilj\u00f6er m\u00e5ste b\u00e5de de ekonomiska och juridiska f\u00f6ruts\u00e4ttningarna f\u00f6r att restaurera vattendrag f\u00f6rst\u00e4rkas.\n\n## Vad g\u00f6rs f\u00f6r att n\u00e5 m\u00e5let?\n\nVarje \u00e5r g\u00f6rs en \u00e5rlig uppf\u00f6ljning av milj\u00f6kvalitetsm\u00e5len, som l\u00e4mnas av Naturv\u00e5rdsverket till regeringen i\u00a0slutet av mars. I uppf\u00f6ljningen beskrivs de viktigaste aktuella\u00a0\u00e5tg\u00e4rderna f\u00f6r att n\u00e5 milj\u00f6kvalitetsm\u00e5len och etappm\u00e5len.\n\nN\u00e4stan 30 olika svenska myndigheter ska arbeta inom sina respektive verksamhetsomr\u00e5den f\u00f6r att milj\u00f6m\u00e5len ska n\u00e5s, enligt sina instruktioner eller regleringsbrev. De flesta ska rapportera om sitt arbete till regeringen i sina \u00e5rsredovisningar. Vad Naturv\u00e5rdsverket gjort det senaste \u00e5ret f\u00f6r detta milj\u00f6kvalitetsm\u00e5l hittar du via l\u00e4nken nedan.\n\nRegeringen sammanst\u00e4ller sedan varje \u00e5r vad som gjorts f\u00f6r att n\u00e5 milj\u00f6kvalitetsm\u00e5len. Det presenteras i budgetf\u00f6rslaget f\u00f6r kommande \u00e5r, den s\u00e5 kallade budgetpropositionen,\u00a0under utgiftsomr\u00e5de 20: Allm\u00e4n milj\u00f6- och naturv\u00e5rd. Propositionen l\u00e4mnas till riksdagen i slutet av september varje \u00e5r.\n\nI slutet av varje mandatperiod redovisar regeringen \u00e4ven vilka insatser som gjorts f\u00f6r milj\u00f6m\u00e5len i en skrivelse till riksdagen.\n\n"}