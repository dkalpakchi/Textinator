{"url": "/Miljoarbete-i-samhallet/Sveriges-miljomal/Miljokvalitetsmalen/Myllrande-vatmarker/", "text": "# Myllrande v\u00e5tmarker\n\nEtt stort antal v\u00e4xter och djur \u00e4r beroende av olika v\u00e5tmarker. M\u00e5nga hotade eller missgynnade arter \u00e4r kopplade till dessa naturmilj\u00f6er. En orsak \u00e4r att stora arealer v\u00e5tmark har torrlagts. D\u00e4rut\u00f6ver \u00e4r m\u00e5nga av de resterande v\u00e5tmarkerna p\u00e5verkade av markavvattning och annan vattenverksamhet, skogsbruk, kv\u00e4venedfall, k\u00f6rskador och att de inte l\u00e4ngre h\u00e4vdas med sl\u00e5tter eller bete. M\u00e5nga v\u00e5tmarkstyper kommer ocks\u00e5 att p\u00e5verkas negativt av klimatf\u00f6r\u00e4ndringar och etablering av fr\u00e4mmande arter.\n\nSkadade v\u00e5tmarker har en l\u00e4gre f\u00f6rm\u00e5ga att leverera viktiga ekosystemtj\u00e4nster som att binda och lagra kol, rena vatten, fungera som \u00f6versv\u00e4mningsskydd och bidra med biologisk produktion. M\u00e5nga v\u00e5tmarker har arkeologiska l\u00e4mningar som kan skadas n\u00e4r de restaureras eller exploateras.\n\n## Vilka \u00e4r utmaningarna?\n\nAtt skydda v\u00e5tmarksmilj\u00f6er \u00e4r viktigt och m\u00e5nga mossar, k\u00e4rr, fukt\u00e4ngar och sumpskogar \u00e4r med i Natura 2000, som \u00e4r EU:s n\u00e4tverk f\u00f6r v\u00e4rdefull natur. Sverige har ocks\u00e5 valt ut internationellt v\u00e4rdefulla v\u00e5tmarker som s\u00e5 kallade Ramsaromr\u00e5den, som en del av att genomf\u00f6ra en v\u00e5tmarkskonvention. \u00c4nd\u00e5 saknar m\u00e5nga v\u00e5tmarker i Sverige med h\u00f6ga natur- och kulturv\u00e4rden ett bra skydd.\n\nIdag \u00e4r det f\u00f6rbjudet med ny markavvattning i delar av landet. En \u00f6versyn av regelverket f\u00f6r vattenverksamhet b\u00f6r ske f\u00f6r att se om regelverket kan sk\u00e4rpas f\u00f6r \u00f6vriga delar av landet och f\u00f6rb\u00e4ttras g\u00e4llande annan vattenverksamhet. Ut\u00f6ver att f\u00f6rhindra nya skador beh\u00f6ver m\u00e5nga v\u00e5tmarker restaureras och sk\u00f6tas f\u00f6r att deras v\u00e4rden ska bevaras och de ska kunna erbjuda v\u00e4rdefulla ekosystemtj\u00e4nster. Det \u00e4r ocks\u00e5 viktigt att alla som anv\u00e4nder mark och vatten g\u00f6r det p\u00e5 ett h\u00e5llbart s\u00e4tt.\n\n## Vad g\u00f6rs f\u00f6r att n\u00e5 m\u00e5let?\n\nVarje \u00e5r g\u00f6rs en \u00e5rlig uppf\u00f6ljning av milj\u00f6kvalitetsm\u00e5len, som l\u00e4mnas av Naturv\u00e5rdsverket till regeringen i\u00a0slutet av mars. I uppf\u00f6ljningen beskrivs de viktigaste aktuella\u00a0\u00e5tg\u00e4rderna f\u00f6r att n\u00e5 milj\u00f6kvalitetsm\u00e5len och etappm\u00e5len.\n\nN\u00e4stan 30 olika svenska myndigheter ska arbeta inom sina respektive verksamhetsomr\u00e5den f\u00f6r att milj\u00f6m\u00e5len ska n\u00e5s, enligt sina instruktioner eller regleringsbrev. De flesta ska rapportera om sitt arbete till regeringen i sina \u00e5rsredovisningar. Vad Naturv\u00e5rdsverket gjort det senaste \u00e5ret f\u00f6r detta milj\u00f6kvalitetsm\u00e5l hittar du via l\u00e4nken nedan.\n\nRegeringen sammanst\u00e4ller sedan varje \u00e5r vad som gjorts f\u00f6r att n\u00e5 milj\u00f6kvalitetsm\u00e5len. Det presenteras i budgetf\u00f6rslaget f\u00f6r kommande \u00e5r, den s\u00e5 kallade budgetpropositionen,\u00a0under utgiftsomr\u00e5de 20: Allm\u00e4n milj\u00f6- och naturv\u00e5rd. Propositionen l\u00e4mnas till riksdagen i slutet av september varje \u00e5r.\n\nI slutet av varje mandatperiod redovisar regeringen \u00e4ven vilka insatser som gjorts f\u00f6r milj\u00f6m\u00e5len i en skrivelse till riksdagen.\n\n"}