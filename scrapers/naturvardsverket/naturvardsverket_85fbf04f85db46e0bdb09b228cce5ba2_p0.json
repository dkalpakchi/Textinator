{"url": "/Miljoarbete-i-samhallet/Sveriges-miljomal/Miljokvalitetsmalen/Frisk-luft/", "text": "# Frisk luft\n\nExponering f\u00f6r luftf\u00f6roreningar kan p\u00e5verka h\u00e4lsan negativt. Till exempel kan f\u00f6roreningar i luften \u00e4ven bidra till hj\u00e4rt- och lungsjukdomar samt f\u00f6rkortad livsl\u00e4ngd. De luftf\u00f6roreningar som \u00e4r skadligast f\u00f6r h\u00e4lsan \u00e4r inandningsbara partiklar, kv\u00e4vedioxid, markn\u00e4ra ozon och vissa kolv\u00e4ten.\n\nLuftf\u00f6roreningar orsakar \u00e4ven korrosion, och g\u00f6r att material s\u00e5som metaller, plast och kalksten bryts ned snabbare. Ut\u00f6ver korrosion \u00e4r \u00e4ven nedsmutsning av sot och partikelf\u00f6roreningar betydelsefullt. \u00a0P\u00e5 s\u00e5 s\u00e4tt skadas till exempel byggnader och kulturhistoriskt v\u00e4rdefulla f\u00f6rem\u00e5l. Dessutom skadas skogens tr\u00e4d och jordbrukets gr\u00f6dor av markn\u00e4ra ozon vilket resulterar i l\u00e4gre tillv\u00e4xt i skogen och f\u00f6rs\u00e4mrade sk\u00f6rdar.\n\nSkador p\u00e5 h\u00e4lsan, p\u00e5 vegetationen och p\u00e5 material p\u00e5 grund av luftf\u00f6roreningar kostar s\u00e5ledes samh\u00e4llet stora summor pengar, i form av exempelvis sjukv\u00e5rd, sk\u00f6rdebortfall och reparationsarbeten.\n\nUtsl\u00e4pp av luftf\u00f6roreningar som sker lokalt, exempelvis fr\u00e5n industrianl\u00e4ggningar, fordon och vedeldade hus, p\u00e5verkar luften i n\u00e4romr\u00e5det men har ocks\u00e5 betydelse p\u00e5 regional och global skala. M\u00e5nga luftf\u00f6roreningar, s\u00e5som svaveldioxid, kv\u00e4vedioxid, partiklar och markn\u00e4ra ozon, kan dock transporteras l\u00e5nga str\u00e4ckor och \u00f6ver nationsgr\u00e4nser och orsaka skador \u00e4ven l\u00e5ngt bort fr\u00e5n utsl\u00e4ppsk\u00e4llan.\n\n## Vilka \u00e4r utmaningarna?\n\nV\u00e4gtrafik \u00e4r en stor k\u00e4lla till luftf\u00f6roreningar, framf\u00f6rallt i t\u00e4torter. Bilavgaser inneh\u00e5ller partiklar, kv\u00e4vedioxid och organiska \u00e4mnen, och avgaserna bidrar till att markn\u00e4ra ozon bildas. Dessutom orsakar trafiken utsl\u00e4pp av slitagepartiklar \u2013 dessa slits upp fr\u00e5n v\u00e4gbanan vid anv\u00e4ndning av dubbd\u00e4ck. Positivt \u00e4r att motorer blir allt effektivare, och att nya mindre milj\u00f6skadliga br\u00e4nslen utvecklas. Samtidigt \u00f6kar trafikm\u00e4ngden hela tiden, vilket motverkar en del av den positiva utvecklingen. I m\u00e5nga t\u00e4torter orsakar \u00e4ven utsl\u00e4pp av partiklar och organiska \u00e4mnen fr\u00e5n vedeldning en f\u00f6rs\u00e4mring av luften.\n\nF\u00f6r att begr\u00e4nsa utsl\u00e4pp av f\u00f6roreningar som transporteras l\u00e5nga v\u00e4gar med vinden p\u00e5g\u00e5r internationella samarbeten, b\u00e5de inom EU och FN.\n\n"}