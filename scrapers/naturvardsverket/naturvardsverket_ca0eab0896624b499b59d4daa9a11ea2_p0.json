{"url": "/Miljoarbete-i-samhallet/Miljoarbete-i-Sverige/Viltforvaltning/", "text": "# Viltf\u00f6rvaltning\n\nEn viltf\u00f6rvaltning i balans g\u00f6r att alla kan uppleva viltets v\u00e4rden. S\u00e5 lyder visionen f\u00f6r svensk viltf\u00f6rvaltning som Naturv\u00e5rdsverket tagit fram p\u00e5 uppdrag av regeringen. I juni 2015 redovisades strategin med vision, m\u00e5l och delm\u00e5l. Den g\u00e4ller som v\u00e4gvisare f\u00f6r s\u00e5v\u00e4l Naturv\u00e5rdsverket som f\u00f6r andra myndigheter och akt\u00f6rer. Strategin har remissbehandlats, med positivt mottagande. Vissa f\u00f6rslag bereds inom Regeringskansliet medan Naturv\u00e5rdsverket nu arbetar utifr\u00e5n den huvudsakliga inriktningen i strategin. Detta lyfter \u00e4ven regeringen fram i sin budgetproposition f\u00f6r 2017 (utgiftsomr\u00e5de 23, s 47). Naturv\u00e5rdsverket ska redovisa arbetet med viltf\u00f6rvaltningsstrategin enligt regleringsbrevet.\n\nDe ansvariga myndigheterna fattar beslut och utf\u00f6r uppdrag enligt g\u00e4llande jaktlagstiftning.\n\nRoller och ansvarsf\u00f6rdelning inom viltf\u00f6rvaltningen har f\u00f6r\u00e4ndrats bland annat efter det att riksdagen fattat beslut om en regional rovdjurs- och \u00e4lgf\u00f6rvaltning. En stor del av ansvaret har \u00f6verl\u00e4mnats till l\u00e4nsstyrelserna. Det \u00e4r Naturv\u00e5rdsverkets ansvar att:\n\n## Naturv\u00e5rdsverket delegerar jaktbeslut f\u00f6r rovdjuren\n\nN\u00e4r det g\u00e4ller bj\u00f6rn, j\u00e4rv, lodjur och varg f\u00e5r Naturv\u00e5rdsverket \u00f6verl\u00e5ta r\u00e4tten att fatta beslut om skyddsjakt till l\u00e4nsstyrelserna. Naturv\u00e5rdsverket f\u00e5r \u00e4ven \u00f6verl\u00e5ta m\u00f6jligheten att besluta om licensjakt p\u00e5 dessa arter till l\u00e4nsstyrelserna, f\u00f6rutsatt att den aktuella arten finns i tillr\u00e4ckligt stort antal. F\u00f6r att antalet ska r\u00e4knas som tillr\u00e4ckligt g\u00e4ller att det inom ett rovdjursf\u00f6rvaltningsomr\u00e5de finns fler djur \u00e4n f\u00f6rvaltningsomr\u00e5dets miniminiv\u00e5 f\u00f6r arten. Det \u00e4r alltid Naturv\u00e5rdsverket som fattar beslut om jakt p\u00e5 \u00f6rn, oavsett om l\u00e4net har en fast stam eller inte. Naturv\u00e5rdsverket fattar ocks\u00e5 beslut om skyddsjakt p\u00e5 s\u00e4l.\n\n## F\u00f6rvaltningsplaner\n\nYtterligare en viktig uppgift som Naturv\u00e5rdsverket har \u00e4r att ta fram nationella f\u00f6rvaltningsplaner. Det har gjorts f\u00f6r bj\u00f6rn, varg, j\u00e4rv, lodjur, kungs\u00f6rn, vildsvin och skarv. Utifr\u00e5n de nationella f\u00f6rvaltningsplanerna tar sedan l\u00e4nen fram regionala f\u00f6rvaltningsplaner. F\u00f6r \u00e4lg tar \u00e4lgf\u00f6rvaltningsgrupperna fram f\u00f6rvaltningsplaner p\u00e5 regional niv\u00e5.\n\nHavs- och vattenmyndigheten tar fram nationella f\u00f6rvaltningsplaner f\u00f6r de olika s\u00e4lpopulationerna.\n\n## Lokalt inflytande ska leda till acceptans\n\nL\u00e4nsstyrelserna har det regionala ansvaret inom viltf\u00f6rvaltningen. L\u00e4nsstyrelserna ansvarar f\u00f6r inventering, som ofta genomf\u00f6rs i samarbete med j\u00e4gare och andra naturintresserade.\n\nDet finns en viltf\u00f6rvaltningsdelegation i varje l\u00e4n som fattar \u00f6vergripande beslut om viltf\u00f6rvaltningen i l\u00e4net.\u00a0Viltf\u00f6rvaltningsdelegationen fattar beslut om \u00f6vergripande riktlinjer f\u00f6r:\n\nL\u00e4nsstyrelsernas viltf\u00f6rvaltningsdelegationer beslutar om f\u00f6rslag till l\u00e4nets minimininiv\u00e5er f\u00f6r stora rovdjur.\n\n"}