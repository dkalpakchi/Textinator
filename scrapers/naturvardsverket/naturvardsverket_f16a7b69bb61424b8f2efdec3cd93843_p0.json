{"url": "/Miljoarbete-i-samhallet/Sveriges-miljomal/Miljokvalitetsmalen/Ingen-overgodning/", "text": "# Ingen \u00f6verg\u00f6dning\n\n\u00d6verg\u00f6dning drabbar marker s\u00e5v\u00e4l som sj\u00f6ar, vattendrag och hav. Problemen finns framf\u00f6r allt i s\u00f6dra Sverige, men \u00f6verg\u00f6dning f\u00f6rekommer i hela landet. \u00d6verg\u00f6dning f\u00e5r v\u00e4xtligheten att f\u00f6r\u00e4ndras successivt och arter som \u00e4r anpassade till n\u00e4ringsfattiga milj\u00f6er tr\u00e4ngs undan.\n\nI havsmilj\u00f6n, framf\u00f6r allt i Egentliga \u00d6stersj\u00f6n, \u00e4r \u00f6verg\u00f6dning ett av de allvarligaste hoten. I b\u00e5de hav och sj\u00f6ar orsakar \u00f6verg\u00f6dningen bland annat igenv\u00e4xning och algblomning. I v\u00e4rsta fall uppst\u00e5r syrebrist p\u00e5 bottnarna, d\u00e4r v\u00e4xter och djur d\u00f6r. Om det \u00e4r giftbildande alger som orsakar blomningen kan h\u00e4lsan hos b\u00e5de m\u00e4nniskor och djur hotas.\n\n\u00d6verg\u00f6dning orsakas av allt f\u00f6r h\u00f6ga halter av kv\u00e4ve och fosfor i mark eller vatten. Dessa n\u00e4rings\u00e4mnen kan hamna i milj\u00f6n via utsl\u00e4pp till luft av exempelvis kv\u00e4veoxider fr\u00e5n biltrafik, sj\u00f6fart och kraftverk. Andra orsaker till \u00f6verg\u00f6dning \u00e4r l\u00e4ckage fr\u00e5n jordbruket samt utsl\u00e4pp fr\u00e5n avloppsreningsverk och industrier.\n\n## Vilka \u00e4r utmaningarna?\n\nUtsl\u00e4ppen av n\u00e4rings\u00e4mnen till sj\u00f6ar, vattendrag och hav fr\u00e5n Sverige och \u00f6vriga l\u00e4nder som p\u00e5verkar milj\u00f6n i \u00d6stersj\u00f6n, Kattegatt och Skagerrak m\u00e5ste minska ytterligare. Inom havsmilj\u00f6konventionen Helcoms Aktionsplan f\u00f6r \u00d6stersj\u00f6n har Sverige och andra l\u00e4nder runt \u00d6stersj\u00f6n \u00e5tagit sig att minska utsl\u00e4ppen fram till 2021.\n\nM\u00e5nga av de utsl\u00e4pp som har betydelse f\u00f6r \u00f6verg\u00f6dningen begr\u00e4nsas av internationella avtal. F\u00f6r att utvecklingen ska g\u00e5 \u00e5t r\u00e4tt h\u00e5ll \u00e4r det n\u00f6dv\u00e4ndigt att Sverige, liksom alla andra deltagande l\u00e4nder, uppfyller sin del av g\u00e4llande avtal. Exempel p\u00e5 viktiga internationella avtal \u00e4r det s\u00e5 kallade G\u00f6teborgsprotokollet inom FN samt EU:s vattendirektiv och havsmilj\u00f6direktiv.\n\nUtsl\u00e4ppen till luft fr\u00e5n fordonstrafik, industrier och internationell sj\u00f6fart m\u00e5ste ocks\u00e5 minska. Merparten av det luftburna nedfallet av \u00f6verg\u00f6dande \u00e4mnen kommer fr\u00e5n andra l\u00e4nder och fr\u00e5n internationell sj\u00f6fart. D\u00e4rf\u00f6r kr\u00e4vs ytterligare beslut om utsl\u00e4ppsbegr\u00e4nsningar i det internationella luftv\u00e5rdsarbetet.\n\n"}