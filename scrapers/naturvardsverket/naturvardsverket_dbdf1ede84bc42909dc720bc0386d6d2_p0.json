{"url": "/Miljoarbete-i-samhallet/Sveriges-miljomal/Miljokvalitetsmalen/Giftfri-miljo/", "text": "# Giftfri milj\u00f6\n\nFarliga kemiska \u00e4mnen i produkter, varor och byggnader kan hamna i milj\u00f6n, och tas upp av v\u00e4xter, djur och m\u00e4nniskor. F\u00f6r att skydda m\u00e4nniskors h\u00e4lsa och den biologiska m\u00e5ngfalden beh\u00f6ver spridningen av farliga \u00e4mnen f\u00f6rebyggas och minska.\n\nStudier visar att vi m\u00e4nniskor har m\u00e5nga olika kemikalier i v\u00e5ra kroppar som inte borde finnas d\u00e4r. PCB, bromerade flamskyddsmedel, h\u00f6gfluorerade \u00e4mnen och andra kemiska \u00e4mnen uppm\u00e4ts i br\u00f6stmj\u00f6lk, blod och urin. N\u00e5gra av de \u00e4mnen som vi f\u00e5r i oss \u00e4r hormonst\u00f6rande och misst\u00e4nks kunna bidra till uppkomsten av n\u00e5gra vanliga folksjukdomar. Barn \u00e4r s\u00e4rskilt k\u00e4nsliga f\u00f6r p\u00e5verkan eftersom deras kroppar utvecklas. Kadmium har blivit ett folkh\u00e4lsoproblem i Sverige. Frakturer p\u00e5 grund av bensk\u00f6rhet som orsakas av kadmium uppskattas kosta v\u00e5rt samh\u00e4lle flera miljarder per \u00e5r. Kadmium p\u00e5verkar \u00e4ven v\u00e5ra njurar.\n\nDet finns flera exempel p\u00e5 att det \u00e4r m\u00f6jligt att minska halterna av farliga \u00e4mnen i milj\u00f6n. V\u00e4lk\u00e4nda milj\u00f6gifter har minskat med hj\u00e4lp av lagstiftning och andra \u00e5tg\u00e4rder. F\u00f6rekomsten av \u00e4mnen som \u00e4nnu inte har uppm\u00e4rksammats och reglerats riskerar dock att \u00f6ka. Ett exempel \u00e4r h\u00f6gfluorerade \u00e4mnen. De har uppm\u00e4rksammats p\u00e5 senare tid bland annat f\u00f6r att de har f\u00f6rorenat dricksvattent\u00e4kter p\u00e5 flera st\u00e4llen i Sverige. H\u00f6gfluorerade \u00e4mnen \u00e4r extremt sv\u00e5rnedbrytbara, vilket inneb\u00e4r att problemet stannar kvar l\u00e4nge i naturen. De mest k\u00e4nda av de h\u00f6gfluorerade \u00e4mnena \u00e4r PFOS och PFOA. De har reglerats och har b\u00f6rjat minska medan en del andra h\u00f6gfluorerade \u00e4mnen ist\u00e4llet \u00f6kar. P\u00e5 vissa platser, till exempel d\u00e4r industrier och bensinstationer har legat, finns stora m\u00e4ngder f\u00f6roreningar i marken.\n\n"}