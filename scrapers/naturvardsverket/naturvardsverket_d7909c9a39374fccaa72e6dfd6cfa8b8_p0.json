{"url": "/Miljoarbete-i-samhallet/Sveriges-miljomal/Miljokvalitetsmalen/Levande-skogar/", "text": "# Levande skogar\n\n\u00d6ver h\u00e4lften av Sveriges yta \u00e4r t\u00e4ckt av skog. Den st\u00f6rsta delen best\u00e5r av barrskog, men i s\u00f6der breder lummig l\u00f6vskog ut sig. Skogens utseende och vilka tr\u00e4d som dominerar p\u00e5verkas av v\u00e5rt klimat och v\u00e5r historia. Skogen erbjuder unika livsmilj\u00f6er f\u00f6r olika djur- och v\u00e4xtarter. Den \u00e4r ocks\u00e5 en viktig k\u00e4lla till f\u00f6rnybara r\u00e5varor och \u00e4r v\u00e4rdefull f\u00f6r friluftsliv och rekreation.\n\nMilj\u00f6tillst\u00e5ndet i skogen p\u00e5verkas dels av skogsbrukets intensitet och metoder, dels av att olika former av h\u00e4vd som exempelvis skogsbete samt skogsbr\u00e4nder och andra naturliga st\u00f6rningar har upph\u00f6rt eller minskat. Utvecklingen har gjort att vissa skogstyper med unika livsmilj\u00f6er minskar. Det finns dessutom negativa effekter av den p\u00e5g\u00e5ende klimatf\u00f6r\u00e4ndringen och nedfall fr\u00e5n luftf\u00f6roreningar.\n\n## Vilka \u00e4r utmaningarna?\n\nF\u00f6r att bevara viktiga skogsmilj\u00f6er beh\u00f6vs naturreservat och andra former av skydd, liksom att skogs\u00e4gare g\u00f6r frivilliga markavs\u00e4ttningar. Skogsmilj\u00f6er kan ocks\u00e5 beh\u00f6va restaureras eller sk\u00f6tas p\u00e5 ett s\u00e4tt som utvecklar deras v\u00e4rden. T\u00e4tortsn\u00e4ra skogar eller andra skogar d\u00e4r m\u00e5nga m\u00e4nniskor vistas kan beh\u00f6va sk\u00f6tas med anpassade metoder f\u00f6r att bli mer attraktiva och tillg\u00e4ngliga.\n\nInternationellt arbete beh\u00f6vs f\u00f6r att minska utsl\u00e4ppen av luftf\u00f6roreningar i b\u00e5de Sverige och andra l\u00e4nder. Samarbete inom olika globala konventioner och genom EU-direktiv har bland annat lett till kraftigt minskat nedfall av svavel som f\u00f6rsurar marken. Markf\u00f6rsurande \u00e4mnen bildas ocks\u00e5 i viss m\u00e5n n\u00e4r skogen avverkas, men det kan motverkas om mer tr\u00e4aska \u00e5terf\u00f6rs till marken.\n\nEn \u00f6vergripande utmaning \u00e4r att anpassa skogsbrukets metoder s\u00e5 att de bevarar och utvecklar skogens natur- och kulturv\u00e4rden och samtidigt \u00e4r konkurrenskraftiga. En sv\u00e5righet \u00e4r att det tar l\u00e5ng tid innan milj\u00f6effekterna kan m\u00e4tas. D\u00e4rf\u00f6r beh\u00f6vs mer kunskap om hur skogens ekosystem svarar p\u00e5 olika \u00e5tg\u00e4rder, liksom om hur klimatf\u00f6r\u00e4ndringarna kommer att p\u00e5verka skogen.\n\n"}