{"url": "/Miljoarbete-i-samhallet/Sveriges-miljomal/Miljokvalitetsmalen/Hav-i-balans-samt-levande-kust-och-skargard/", "text": "# Hav i balans samt levande kust och sk\u00e4rg\u00e5rd\n\nHavsmilj\u00f6n p\u00e5verkas av fiske, spridning av milj\u00f6gifter och utsl\u00e4pp av n\u00e4rings\u00e4mnen som hamnar i haven och leder till \u00f6verg\u00f6dning. Fr\u00e4mmande arter fr\u00e5n bland annat fartygs barlastvatten kan ocks\u00e5 etablera sig i haven. Allt detta st\u00f6r den biologiska m\u00e5ngfalden och viktiga livsmilj\u00f6er, vilket p\u00e5verkar havens produktion av livsmedel och andra viktiga ekosystemtj\u00e4nster.\n\nHav, kust och sk\u00e4rg\u00e5rd erbjuder en stor m\u00e4ngd m\u00f6jligheter till rekreation och h\u00e4r finns ett rikt kulturarv. Dessa v\u00e4rden p\u00e5verkas ocks\u00e5 negativt av olika m\u00e4nskliga aktiviteter. Sk\u00e4rg\u00e5rd och kustn\u00e4ra milj\u00f6er p\u00e5verkas till exempel av h\u00e5rd exploatering, bebyggelse samt fartygs- och sm\u00e5b\u00e5tstrafik. Att bevara kulturarv med fyrar, sj\u00f6bodar, \u00e4ngs- och betesmarker f\u00f6rsv\u00e5ras i avfolkningsbygder, medan det riskerar att skadas i omr\u00e5den med stor fritidsbebyggelse och omfattande turism. \u00d6kad bebyggelse och trafik f\u00f6rs\u00e4mrar \u00e4ven tillg\u00e4ngligheten f\u00f6r friluftslivet.\n\n## Vilka \u00e4r utmaningarna?\n\nMycket \u00e5terst\u00e5r innan v\u00e5ra kust- och havsvatten har ett bra milj\u00f6tillst\u00e5nd. Eftersom haven \u00e4r gr\u00e4ns\u00f6verskridande beh\u00f6vs insatser b\u00e5de i Sverige och p\u00e5 internationell niv\u00e5 f\u00f6r att minska de utsl\u00e4pp och de negativa effekter av aktiviteter som bidrar ett s\u00e4mre milj\u00f6tillst\u00e5nd. Samarbete f\u00f6r en b\u00e4ttre havsmilj\u00f6 sker inom bland annat EU:s havsmilj\u00f6direktiv och vattendirektiv samt Helsingfors- och Oslo-Pariskonventionerna.\n\nHur EU:s fiskeri- och jordbrukspolitik utformas \u00e4r ocks\u00e5 viktigt, liksom att skydda v\u00e4rdefulla omr\u00e5den med natur- och kulturv\u00e4rden. F\u00f6r att kulturmilj\u00f6er ska bevaras \u00e4r det \u00e4ven avg\u00f6rande att det g\u00e5r att bo och f\u00f6rs\u00f6rja sig i kust och sk\u00e4rg\u00e5rd. Mer kunskap beh\u00f6vs ocks\u00e5 f\u00f6r att kunna skydda b\u00e5de natur- och kulturv\u00e4rden.\n\n## Vad g\u00f6rs f\u00f6r att n\u00e5 m\u00e5let?\n\nVarje \u00e5r g\u00f6rs en \u00e5rlig uppf\u00f6ljning av milj\u00f6kvalitetsm\u00e5len, som l\u00e4mnas av Naturv\u00e5rdsverket till regeringen i\u00a0slutet av mars. I uppf\u00f6ljningen beskrivs de viktigaste aktuella\u00a0\u00e5tg\u00e4rderna f\u00f6r att n\u00e5 milj\u00f6kvalitetsm\u00e5len och etappm\u00e5len.\n\nN\u00e4stan 30 olika svenska myndigheter ska arbeta inom sina respektive verksamhetsomr\u00e5den f\u00f6r att milj\u00f6m\u00e5len ska n\u00e5s, enligt sina instruktioner eller regleringsbrev. De flesta ska rapportera om sitt arbete till regeringen i sina \u00e5rsredovisningar. Vad Naturv\u00e5rdsverket gjort det senaste \u00e5ret f\u00f6r detta milj\u00f6kvalitetsm\u00e5l hittar du via l\u00e4nken nedan.\n\nRegeringen sammanst\u00e4ller sedan varje \u00e5r vad som gjorts f\u00f6r att n\u00e5 milj\u00f6kvalitetsm\u00e5len. Det presenteras i budgetf\u00f6rslaget f\u00f6r kommande \u00e5r, den s\u00e5 kallade budgetpropositionen,\u00a0under utgiftsomr\u00e5de 20: Allm\u00e4n milj\u00f6- och naturv\u00e5rd. Propositionen l\u00e4mnas till riksdagen i slutet av september varje \u00e5r.\n\nI slutet av varje mandatperiod redovisar regeringen \u00e4ven vilka insatser som gjorts f\u00f6r milj\u00f6m\u00e5len i en skrivelse till riksdagen.\n\n## Preciseringar\n\nVarje milj\u00f6kvalitetsm\u00e5l har preciseringar. Preciseringarna f\u00f6rtydligar m\u00e5let och anv\u00e4nds i det l\u00f6pande uppf\u00f6ljningsarbetet av m\u00e5let.\n\n"}