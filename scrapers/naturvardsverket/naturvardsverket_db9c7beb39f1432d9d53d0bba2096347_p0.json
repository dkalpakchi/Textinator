{"url": "/Miljoarbete-i-samhallet/Sveriges-miljomal/Miljokvalitetsmalen/Skyddande-ozonskikt/", "text": "# Skyddande ozonskikt\n\nOzonskiktet i atmosf\u00e4ren skyddar livet p\u00e5 jorden genom att filtrera bort en del av den skadliga UV-str\u00e5lningen fr\u00e5n solen. D\u00e4rf\u00f6r inneb\u00e4r det en fara n\u00e4r ozonskiktet tunnas ut. Hos m\u00e4nniskor \u00f6kar risken f\u00f6r till exempel hudcancer, nedsatt immunf\u00f6rsvar och \u00f6gonsjukdomen starr.\n\nOrsaken till uttunningen \u00e4r att \u00e4mnen som bryter ned ozon har sl\u00e4ppts ut i atmosf\u00e4ren. Exempel p\u00e5 \u00e4mnen som bryter ned ozonskiktet \u00e4r klorerade \u00e4mnen, som finns i bland annat kylsk\u00e5p, anl\u00e4ggningar f\u00f6r luftkonditionering och skumplast.\n\nSedan 1987 finns ett internationellt avtal som kallas Montrealprotokollet. Avtalet st\u00e4ller krav p\u00e5 deltagande l\u00e4nder att f\u00f6rbjuda och begr\u00e4nsa anv\u00e4ndningen av ozonnedbrytande \u00e4mnen. \u00c5tg\u00e4rderna har varit mycket framg\u00e5ngsrika. Tack vare Montrealprotokollet minskar utsl\u00e4ppen av ozonnedbrytande \u00e4mnen. \u00c4ven halterna av ozonnedbrytande gaser i atmosf\u00e4ren minskar \u2013 om \u00e4n med vissa undantag. Med dagens kunskap pekar det mesta p\u00e5 att ozonuttunningen har avstannat, och det finns \u00e4ven tecken p\u00e5 att ozonskiktet ist\u00e4llet \u00e4r p\u00e5 v\u00e4g att \u00f6ka i tjocklek.\n\n## Vilka \u00e4r utmaningarna?\n\nM\u00e5nga ozonnedbrytande \u00e4mnen finns kvar i atmosf\u00e4ren under l\u00e5ng tid. \u00c4ven om utsl\u00e4ppen av flertalet \u00e4mnen har minskat eller upph\u00f6rt, dr\u00f6jer det allts\u00e5 flera decennier innan den nedbrytande effekten p\u00e5 ozonskiktet upph\u00f6r. Det internationella arbetet inom Montrealprotokollet m\u00e5ste forts\u00e4tta. Produktion och konsumtion av ozonnedbrytande \u00e4mnen m\u00e5ste forts\u00e4tta att minska. Dessutom \u00e4r det viktigt att kontrollera att inte nya ozonnedbrytande kemikalier kommer ut p\u00e5 marknaden. Den absoluta huvudelen av utsl\u00e4ppen av ozonnedbrytande \u00e4mnen i Sverige kommer fr\u00e5n bygg-, r\u00f6r-\u00a0och markisoleringsmaterial. De m\u00e5ste tas om hand p\u00e5 r\u00e4tt s\u00e4tt vid rivning eller ombyggnation.\n\nDet \u00e4r sv\u00e5rt att avg\u00f6ra tjockleken p\u00e5 ozonskiktet. Det beror bland annat p\u00e5 ozonskiktets naturliga variationer. Ozonskiktets tjocklek p\u00e5verkas \u00e4ven av b\u00e5de klimatet och av halten av vissa v\u00e4xthusgaser i atmosf\u00e4ren. Exempelvis kan de \u00f6kande utsl\u00e4ppen av lustgas komma att f\u00f6rdr\u00f6ja \u00e5terh\u00e4mtningen.\n\n"}