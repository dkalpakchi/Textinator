{"url": "/Miljoarbete-i-samhallet/Sveriges-miljomal/Miljokvalitetsmalen/Begransad-klimatpaverkan/", "text": "# Begr\u00e4nsad klimatp\u00e5verkan\n\nKoldioxid och andra s\u00e5 kallade v\u00e4xthusgaser som vi m\u00e4nniskor sl\u00e4pper ut i atmosf\u00e4ren fr\u00e5n olika verksamheter g\u00f6r att det globala klimatet blir varmare. F\u00f6rbr\u00e4nning av fossila br\u00e4nslen som till exempel olja, kol och naturgas f\u00f6r el- och v\u00e4rme, i industriprocesser och f\u00f6r transporter svarar f\u00f6r det st\u00f6rsta bidraget till klimatf\u00f6r\u00e4ndringen b\u00e5de i Sverige och v\u00e4rlden i stort.\n\nDen f\u00f6rst\u00e4rkta v\u00e4xthuseffekten leder till att jordens medeltemperatur stiger. Den senaste tio\u00e5rsperioden har varit den varmaste som uppm\u00e4tts de senaste 150 \u00e5ren, det vill s\u00e4ga s\u00e5 l\u00e5ngt tillbaka som det finns tillf\u00f6rlitliga m\u00e4tdata \u00f6ver den globala medeltemperaturen. Temperatur\u00f6kningen orsakar f\u00f6r\u00e4ndringar i klimatet med successivt allvarligare och mer sv\u00e5r\u00f6verblickbara konsekvenser f\u00f6r ekosystem och biologisk m\u00e5ngfald runt om i v\u00e4rlden, liksom f\u00f6r m\u00e4nniskors samh\u00e4llen och f\u00f6rs\u00f6rjningsm\u00f6jligheter.\n\nF\u00f6r att minska riskerna bed\u00f6ms det vara n\u00f6dv\u00e4ndigt att begr\u00e4nsa \u00f6kningen av den globala medeltemperaturen till l\u00e5ngt under tv\u00e5 grader j\u00e4mf\u00f6rt med den f\u00f6rindustriella niv\u00e5n, med anstr\u00e4ngningar f\u00f6r att stanna under 1,5 grader. Uppv\u00e4rmning ut\u00f6ver en s\u00e5dan niv\u00e5 \u00f6kar riskerna f\u00f6r konsekvenser som \u00e4r o\u00e5terkalleliga, s\u00e5som utrotning av arter, eller i alla fall sv\u00e5ra att v\u00e4nda i tusen\u00e5riga tidsperspektiv, s\u00e5som destabiliseringen av inlandsisar och den havsniv\u00e5h\u00f6jning detta orsakar.\n\nTemperatur\u00f6kningen vid v\u00e5ra nordliga breddgrader g\u00e5r fortare \u00e4n i v\u00e4rlden i genomsnitt. Effekterna kan till exempel bli omfattande f\u00f6r jord- och skogsbruket, liksom f\u00f6r naturliga ekosystem. K\u00e4nsliga milj\u00f6er i fj\u00e4llen och \u00d6stersj\u00f6n kan skadas eller helt f\u00f6rsvinna. Klimatf\u00f6r\u00e4ndringarna p\u00e5verkar Sverige b\u00e5de genom direkta, lokala effekter, och indirekta effekter av f\u00f6r\u00e4ndringar i omv\u00e4rlden.\n\n## Vilka \u00e4r utmaningarna?\n\nKoncentrationen av koldioxid och andra v\u00e4xthusgaser i atmosf\u00e4ren stiger allt mer. F\u00f6r att temperatur\u00f6kningen ska vara m\u00f6jlig att begr\u00e4nsa till l\u00e5ngt under tv\u00e5 grader, och helst under 1,5 grader, beh\u00f6ver de globala v\u00e4xthusgasutsl\u00e4ppen snabbt minska f\u00f6r att senast under seklets andra h\u00e4lft vara kring noll.\n\nF\u00f6r att en s\u00e5dan kraftig omst\u00e4llning av samh\u00e4llet ska lyckas beh\u00f6vs b\u00e5de insatser i enskilda l\u00e4nder och internationellt samarbete f\u00f6r att begr\u00e4nsa utsl\u00e4ppen, bland annat inom FN:s klimatkonvention. Riksdagen har beslutat om ett klimatpolitiskt ramverk med inga nettoutsl\u00e4pp av v\u00e4xthusgaser i Sverige senast \u00e5r 2045. Att n\u00e5 dit kommer bli en stor utmaning f\u00f6r hela samh\u00e4llet. Samtidigt som utmaningen \u00e4r stor, \u00e4r klimatomst\u00e4llningen f\u00f6renad med m\u00f6jligheter till stora positiva synergieffekter, s\u00e5som renare luft, b\u00e4ttre stadsmilj\u00f6 och tryggare energif\u00f6rs\u00f6rjning.\n\n"}