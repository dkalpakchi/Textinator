{"url": "/Miljoarbete-i-samhallet/Sveriges-miljomal/Miljokvalitetsmalen/Bara-naturlig-forsurning/", "text": "# Bara naturlig f\u00f6rsurning\n\nSkogsmark, sj\u00f6ar och vattendrag \u00e4r i m\u00e5nga fall naturligt sura. Nedfall av f\u00f6rsurande \u00e4mnen har dock lett till en accelererad f\u00f6rsurning. F\u00f6rsurningen p\u00e5verkar v\u00e4xter och djur och bidrar till \u00f6kad korrosion, det vill s\u00e4ga att material vittrar s\u00f6nder. Korrosionen drabbar till exempel fornl\u00e4mningar och nedgr\u00e4vda r\u00f6rledningar. \u00c4ven m\u00e4nniskans h\u00e4lsa kan p\u00e5verkas negativt, exempelvis av dricksvatten fr\u00e5n f\u00f6rsurade brunnar.\n\nDe \u00e4mnen som bidrar till f\u00f6rsurningen \u00e4r svaveldioxid, kv\u00e4veoxider och ammoniak. De h\u00e4rr\u00f6r fr\u00e5n utsl\u00e4pp framf\u00f6r allt fr\u00e5n v\u00e4g- och sj\u00f6trafik, v\u00e4rmeoch elkraftverk, industrier samt jordbruk.\n\nSkogsbruk kan bidra till f\u00f6rsurning, b\u00e5de genom tillv\u00e4xt och sk\u00f6rd. En \u00f6kad efterfr\u00e5gan p\u00e5 biobr\u00e4nsle har gjort att uttag av hela tr\u00e4d har blivit vanligare. Detta kan leda till \u00f6kad markf\u00f6rsurning och utarmning av n\u00e4rings\u00e4mnen i omr\u00e5den som sedan tidigare varit svagt buffrade eller f\u00f6rsurningstrycket \u00e4r fortsatt h\u00f6gt.\n\n## Vilka \u00e4r utmaningarna?\n\nDet tar l\u00e5ng tid f\u00f6r naturen att \u00e5terh\u00e4mta sig. Trots att de totala utsl\u00e4ppen av svaveldioxid och kv\u00e4veoxider i Europa har minskat rej\u00e4lt under de senaste tjugo \u00e5ren, har det endast lett till en l\u00e5ngsam f\u00f6rb\u00e4ttring av Sveriges sj\u00f6ar och vattendrag. Fortfarande bed\u00f6ms var tionde sj\u00f6 vara f\u00f6rsurad p\u00e5 grund av m\u00e4nniskans olika verksamheter. I skogsmark och grundvatten tar \u00e5terh\u00e4mtningen \u00e4nnu l\u00e4ngre tid. Merparten av de f\u00f6rsurande \u00e4mnen som faller ned \u00f6ver Sverige har f\u00f6rts hit med vindar fr\u00e5n andra l\u00e4nder och fr\u00e5n internationell sj\u00f6fart. Det r\u00e4cker med andra ord inte att minska de svenska utsl\u00e4ppen f\u00f6r att minska f\u00f6rsurningen i Sverige. Det finns internationella avtal som begr\u00e4nsar utsl\u00e4ppen, b\u00e5de inom EU och inom FN:s luftv\u00e5rdskonvention.\n\nDen stora utmaningen \u00e4r att forts\u00e4tta att begr\u00e4nsa f\u00f6rsurande utsl\u00e4pp fr\u00e5n transportsektorn, b\u00e5de i Sverige och internationellt. Det g\u00e4ller \u00e4ven den internationella sj\u00f6farten d\u00e4r utsl\u00e4ppen av kv\u00e4veoxider \u00e4r stora.\n\n"}