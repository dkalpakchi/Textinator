{"url": "/Miljoarbete-i-samhallet/Sveriges-miljomal/Miljokvalitetsmalen/God-bebyggd-miljo/", "text": "# God bebyggd milj\u00f6\n\nV\u00e5r bebyggda milj\u00f6 ska fylla m\u00e4nniskors och samh\u00e4llets behov, erbjuda bra livsmilj\u00f6er och bidra till en h\u00e5llbar utveckling. Hur vi bor och lever p\u00e5verkar milj\u00f6n p\u00e5 m\u00e5nga s\u00e4tt, exempelvis n\u00e4r vi v\u00e4rmer v\u00e5ra bost\u00e4der, reser till arbete och fritidsaktiviteter eller sorterar v\u00e5rt avfall. Bebyggelsen st\u00e5r bland annat f\u00f6r n\u00e4ra 40 procent av den totala energianv\u00e4ndningen i Sverige och avfallet vi l\u00e4mnar efter oss beh\u00f6ver minska och anv\u00e4ndas mer som resurs. Olika bebyggelsemilj\u00f6er har ocks\u00e5 stora kulturv\u00e4rden.\n\nDe senaste decennierna har Sveriges st\u00f6rre t\u00e4torter f\u00e5tt \u00f6kad befolkning. St\u00e4derna har brett ut sig och k\u00f6pcentra har etablerats utanf\u00f6r stadsk\u00e4rnorna, vilket \u00f6kar behovet av transporter. Samtidigt sker en f\u00f6rt\u00e4tning av st\u00e4ders centrala delar. Det kan minska transportbehov och ge klimatvinster, men ocks\u00e5 orsaka \u00f6kat buller. Ibland har f\u00f6rt\u00e4tningen skett genom att gr\u00f6nomr\u00e5den har bebyggts, vilket minskar m\u00f6jligheterna till rekreation utomhus n\u00e4ra bostaden.\n\n## Vilka \u00e4r utmaningarna?\n\nAtt bevara bebyggelsens kulturv\u00e4rden, minska p\u00e5verkan fr\u00e5n trafikbuller och d\u00e5lig inomhusmilj\u00f6 samt minimera det farliga avfallet \u00e4r viktiga utmaningar. \u00c5tg\u00e4rder beh\u00f6vs p\u00e5 alla niv\u00e5er i samh\u00e4llet. Det g\u00e4ller allt fr\u00e5n internationella \u00f6verenskommelser om buller fr\u00e5n fordon till \u00f6kad milj\u00f6h\u00e4nsyn n\u00e4r v\u00e4gar och bostadsomr\u00e5den planeras och byggs. Hur byggnader utformas och uppf\u00f6rs har ocks\u00e5 stor betydelse, liksom hur de f\u00f6rvaltas och renoveras. Vi beh\u00f6ver \u00e4ven st\u00e4lla om till att anv\u00e4nda f\u00f6rnybara energik\u00e4llor och h\u00e5llbara transportmedel.\n\nI samh\u00e4llsplaneringen beh\u00f6vs en ur milj\u00f6synpunkt b\u00e4ttre till\u00e4mpning av de befintliga regelverken, framf\u00f6r allt av plan- och bygglagen. Om kommunal \u00f6versiktsplanering utvecklas kan den bli ett avg\u00f6rande verktyg f\u00f6r flera delar inom God bebyggd milj\u00f6. Det beh\u00f6vs bland annat aktuella och relevanta planeringsunderlag och en samordnad planering av bebyggelse och infrastruktur.\n\n"}