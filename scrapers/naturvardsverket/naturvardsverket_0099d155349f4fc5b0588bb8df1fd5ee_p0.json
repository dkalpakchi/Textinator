{"url": "/Miljoarbete-i-samhallet/EU-och-internationellt/Internationellt-miljoarbete/", "text": "# Internationellt milj\u00f6arbete\n\n\n\n## Globala utmaningar\n\nDagens milj\u00f6utmaningar \u00e4r till stora delar gr\u00e4ns\u00f6verskridande och m\u00e5nga av Sveriges milj\u00f6problem kan inte l\u00f6sas inom landet. Samtidigt p\u00e5verkar svensk konsumtion och produktion milj\u00f6n i andra delar av v\u00e4rlden.\n\nEn ambiti\u00f6s milj\u00f6politik s\u00e5v\u00e4l inom Sverige och EU som internationellt, \u00e4r en f\u00f6ruts\u00e4ttning f\u00f6r att vi ska kunna n\u00e5 v\u00e5ra milj\u00f6kvalitetsm\u00e5l. Dessutom bidrar vi genom internationellt milj\u00f6arbete till genomf\u00f6randet av de globala h\u00e5llbarhetsm\u00e5len (Agenda 2030).\n\nEU-arbetet \u00e4r en central uppgift f\u00f6r Naturv\u00e5rdsverket, eftersom nya svenska milj\u00f6regler oftast utvecklas inom EU-samarbetet. Naturv\u00e5rdsverket samr\u00e5der l\u00f6pande med Milj\u00f6departementet om hur vi som representerar Sverige ska driva milj\u00f6fr\u00e5gor i EU- och internationella arbetsgrupper.Sveriges och Naturv\u00e5rdsverkets l\u00e5nga erfarenhet och kompetens inom milj\u00f6f\u00f6rvaltning och styrning g\u00f6r att vi kan st\u00f6dja och delta i utvecklingsarbeten i andra l\u00e4nder och bidra med expertkunskaper inom multilaterala institutioner och organisationer.\n\nNaturv\u00e5rdsverkets bilaterala samarbeten har m\u00e5let att utveckla effektiva milj\u00f6f\u00f6rvaltningar f\u00f6r \u00f6msesidig strategisk nytta, till exempel f\u00f6r att uppfylla \u00e5taganden i internationella milj\u00f6konventioner. Vi samarbetar med Sida i flera bilaterala milj\u00f6projekt och \u00e4ven i bredare globala program.\n\nI multilaterala samarbeten bidrar vi med underlag och expertkunskap f\u00f6r att utveckla det internationella milj\u00f6arbetet, till exempel inom OECD, Arktiska r\u00e5det och i milj\u00f6konventioner.\n\n## Svensk politik f\u00f6r global utveckling\n\nVilka l\u00e4nder och samarbetsomr\u00e5den som Naturv\u00e5rdsverket ska arbeta med styrs av Sveriges utvecklingspolitik, milj\u00f6politik och politiken f\u00f6r global utveckling. Till detta kommer regeringens policy och samarbetsstrategier f\u00f6r olika omr\u00e5den, regioner och organisationer.\n\nKlimatf\u00f6r\u00e4ndringar och milj\u00f6p\u00e5verkan \u00e4r en utmaning inom Sveriges politik f\u00f6r global utveckling. Sverige ska arbeta f\u00f6r att minska klimatf\u00f6r\u00e4ndringarna, st\u00f6dja insatser f\u00f6r uth\u00e5llig anv\u00e4ndning av naturresurser, integrera ekosystemtj\u00e4nster i samarbetsstrategierna f\u00f6r olika l\u00e4nder och agera f\u00f6r h\u00e5llbar konsumtion och produktion.Regeringen har en policy f\u00f6r klimat- och milj\u00f6 som ska styra det svenska utvecklingssamarbetet. \u00d6kad kunskap och ett effektivare och mer \u00e4ndam\u00e5lsenligt arbetss\u00e4tt inom offentlig f\u00f6rvaltning \u00e4r ett prioriterat omr\u00e5de. Ett s\u00e4rskilt m\u00e5l inom utrikespolitiken och reformsamarbetet med \u00d6steuropa och v\u00e4stra Balkan \u00e4r att st\u00f6dja l\u00e4ndernas EU-tilln\u00e4rmning inom alla politikomr\u00e5den.\n\n"}