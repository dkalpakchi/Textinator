{"url": "/Miljoarbete-i-samhallet/Sveriges-miljomal/Miljokvalitetsmalen/Giftfri-miljo/", "text": "# Giftfri milj\u00f6\n\n## Vilka \u00e4r utmaningarna?\n\nL\u00e5nglivade \u00e4mnen som \u00e4r spridda i milj\u00f6n eller finns lagrade i varor och byggnader kan p\u00e5verka m\u00e4nniskor och milj\u00f6 under l\u00e5ng tid. \u00d6kad konsumtion leder till \u00f6kad produktion av kemikalier och varor och d\u00e5 \u00f6kar spridningen av farliga \u00e4mnen. F\u00f6r alltf\u00f6r m\u00e5nga kemikalier saknas fortfarande kunskap om hur de p\u00e5verkar m\u00e4nniskors h\u00e4lsa och milj\u00f6n, s\u00e4rskilt hur kemiska \u00e4mnen kan samverka och vilka effekter den sammanlagda exponeringen kan leda till. Informationen om vilka farliga \u00e4mnen som finns i material och varor \u00e4r bristf\u00e4llig. Det hindrar f\u00f6retag och konsumenter att bed\u00f6ma och hantera riskerna. Det hindrar dem ocks\u00e5 fr\u00e5n att kunna g\u00f6ra informerade val. Komplexa och globala leverant\u00f6rskedjor g\u00f6r att importerade varor \u00e4r en s\u00e4rskild utmaning. Brist p\u00e5 information om inneh\u00e5llet f\u00f6rsv\u00e5rar \u00e4ven en s\u00e4ker anv\u00e4ndning av \u00e5tervunnet material. Kemiska risker beh\u00f6ver f\u00f6rebyggas genom att anv\u00e4ndningen av de farligaste \u00e4mnena begr\u00e4nsas i lagstiftningen, och att det finns kunskap och tillg\u00e5ng till information s\u00e5 att kemikalier kan hanteras s\u00e4kert genom hela livscykeln.\n\nAnv\u00e4ndningen av farliga kemiska \u00e4mnen har begr\u00e4nsats i \u00f6kad utstr\u00e4ckning de senaste decennierna genom sk\u00e4rpt lagstiftning inom EU och med hj\u00e4lp av internationella \u00f6verenskommelser och nationella \u00e5tg\u00e4rder. F\u00f6retag och organisationer har b\u00f6rjat st\u00e4lla krav p\u00e5 sina leverant\u00f6rer, vilket gynnar en utveckling mot att farliga \u00e4mnen byts ut mot mindre farliga utan att detaljerade regler finns. Alternativa metoder som minskar anv\u00e4ndningen av farliga kemiska \u00e4mnen utvecklas, men det g\u00e5r f\u00f6r l\u00e5ngsamt. F\u00f6r att f\u00f6rebygga skador p\u00e5 m\u00e4nniskor och milj\u00f6n m\u00e5ste alla dessa insatser forts\u00e4tta att utvecklas. Det beh\u00f6vs innovation och teknisk utveckling, b\u00e4ttre produkter och varor och kemikaliefria l\u00f6sningar som kan p\u00e5skynda utfasningen av de farligaste kemikalierna.\n\n"}